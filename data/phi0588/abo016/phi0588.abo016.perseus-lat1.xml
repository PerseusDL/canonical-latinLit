<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader type="text">
    <fileDesc>
      <titleStmt>
        <title>Pelopidas </title>
        <author>Cornelius Nepos</author>
        <sponsor>Perseus Project, Tufts University</sponsor>
        <principal>Gregory Crane</principal>
        <respStmt>
          <resp>Prepared under the supervision of</resp>
          <name>Lisa Cerrato</name>
          <name>William Merrill</name>
          <name>Elli Mylonas</name>
          <name>David Smith</name>
        </respStmt>
        <funder n="org:AnnCPB">The Annenberg CPB/Project</funder>
      </titleStmt>
      <publicationStmt>
        <publisher>Trustees of Tufts University</publisher>
        <pubPlace>Medford, MA</pubPlace>
        <authority>Perseus Project</authority>
      </publicationStmt>



      <sourceDesc>
        <biblStruct>
          <monogr>
            <title>Vitae</title>
            <author>Cornelius Nepos</author>
            <editor role="editor">Albert Fleckeisen</editor>
            <imprint>
              <pubPlace>Leipzig</pubPlace>
              <publisher>Teubner</publisher>
              <date>1886</date>
            </imprint>
          </monogr>
        </biblStruct>
      </sourceDesc>
    </fileDesc>

    <encodingDesc>
      <editorialDecl>
        <correction method="silent" status="high">
          <p><!--&Perseus.OCR;-->Perseus</p>
        </correction>
      </editorialDecl>
      <refsDecl>
        <refState unit="life"/>
        <refState n="chunk" unit="chapter"/>
        <refState unit="section"/>
      </refsDecl>
    </encodingDesc>

    <profileDesc>
      <langUsage>
        <language ident="la">Latin</language>
        <language ident="en">English</language>
        <language ident="greek">Greek</language>
        <language ident="de">German</language>
        <language ident="fr">French</language>
        <language ident="it">Italian</language>
      </langUsage>
    </profileDesc>

    <revisionDesc>
      <!--
<change><date>10-Jun-04</date>
<respStmt><name>AEM</name><resp>markup</resp></respStmt>
<item>initial markup
</item>
</change>
<change><date>July 2014</date>
    <respStmt><name>Stella Dee</name><resp>ed.</resp></respStmt>
    <item>split composite text and converted to unicode</item>
      </change>-->
      <change when="2014-08-01" who="Stella Dee">edited markup</change>
    </revisionDesc>

  </teiHeader>
  <text xml:lang="la">
    <body>
      <milestone n="1" unit="chapter"/>
      <milestone n="1" unit="section"/>
      <p>Pelopidas Thebanus, magis historicis quam vulgo notus. cuius de virtutibus dubito quem ad
        modum exponam, quod vereor, si res explicare incipiam, ne non vitam eius enarrare, sed
        historiam videar scribere, sin tantummodo summas attigero, ne rudibus Graecarum litterarum
        minus dilucide appareat, quantus fuerit ille vir. itaque utrique rei occurram, quantum
        potuero, et medebor cum satietati tum ignorantiae lectorum. <milestone n="2" unit="section"
        /></p>
      <p>Phoebidas Lacedaemonius cum exercitum Olynthum duceret iterque per Thebas faceret, arcem
        oppidi, quae Cadmea nominatur, occupavit impulsu paucorum Thebanorum, qui adversariae
        factioni quo facilius resisterent, Laconum rebus studebant, idque suo privato, non publico
        fecit consilio. <milestone n="3" unit="section"/> quo facto eum Lacedaemonii ab exercitu
        removerunt pecuniaque multarunt, neque eo magis arcem Thebanis reddiderunt, quod susceptis
        inimicitiis satius ducebant eos obsideri quam liberari. nam post Peloponnesium bellum
        Athenasque devictas cum Thebanis sibi rem esse existimabant et eos esse solos, qui adversus
        se sistere auderent. <milestone n="4" unit="section"/> hac mente amicis suis summas
        potestates dederant alteriusque factionis principes partim interfecerant, alios in exilium
        eiecerant: in quibus Pelopidas hic, de quo scribere exorsi sumus, pulsus patria carebat.
          <milestone n="2" unit="chapter"/>
        <milestone n="1" unit="section"/></p>
      <p>Hi omnes fere Athenas se contulerant, non quo sequerentur otium, sed ut, quem ex proximo
        locum fors obtulisset, eo patriam recuperare niterentur. <milestone n="2" unit="section"/>
        itaque cum tempus esset visum rei gerendae, communiter cum iis, qui Thebis idem sentiebant,
        diem delegerunt ad inimicos opprimendos civitatemque liberandam eum, quo maximi magistratus
        simul consuerant epulari. <milestone n="3" unit="section"/> magnae saepe res non ita magnis
        copiis sunt gestae, sed profecto numquam tam ab tenui initio tantae opes sunt profligatae.
        nam duodecim adulescentuli coierunt ex iis, qui exilio erant multati, cum omnino non essent
        amplius centum, qui tanto se offerrent periculo. qua paucitate perculsa est Lacedaemoniorum
        potentia. <milestone n="4" unit="section"/> ii enim non magis adversariorum factioni quam
        Spartanis eo tempore bellum intulerunt, qui principes erant totius Graeciae: quorum imperii
        maiestas, neque ita multo post, Leuctrica pugna ab hoc initio perculsa concidit. <milestone
          n="5" unit="section"/> illi igitur duodecim, quorum dux erat Pelopidas, <del>cum</del>
        Athenis interdiu <del>exissent</del>, ut vesperascente caelo Thebas possent pervenire, cum
        canibus venaticis exierunt, retia ferentes, vestitu agresti, quo minore suspicione facerent
        iter. qui cum tempore ipso, quo studuerant, pervenissent, domum Charonis deverterunt, a quo
        et tempus et dies erat datus. <milestone n="3" unit="chapter"/>
        <milestone n="1" unit="section"/></p>
      <p>Hoc loco libet interponere, etsi seiunctum ab re proposita est, nimia fiducia quantae
        calamitati soleat esse. nam magistratuum Thebanorum statim ad aures pervenit exules in urbem
        venisse. id illi vino epulisque dediti usque eo despexerunt, ut ne quaerere quidem de tanta
        re laborarint. <milestone n="2" unit="section"/> accessit quod etiam magis aperiret eorum
        dementiam. allata est enim epistula Athenis ab Archia, uno ex iis qui sacris praeerant
        Eleusinius, Archiae, qui tum maximum magistratum Thebis obtinebat, in qua omnia de
        profectione eorum perscripta erant. quae cum iam accubanti in convivio esset data, sicut
        erat signata, sub pulvinum subiciens 'in crastinum' inquit 'differo res serias.' <milestone
          n="3" unit="section"/> at illi omnes, cum iam nox processisset, vinolenti ab exulibus duce
        Pelopida sunt interfecti. quibus rebus confectis, vulgo ad arma libertatemque vocato, non
        solum qui in urbe erant, sed etiam undique ex agris concurrerunt, praesidium Lacedaemoniorum
        ex arce pepulerunt, patriam obsidione liberarunt, auctores Cadmeae occupandae partim
        occiderunt, partim in exilium eiecerunt. <milestone n="4" unit="chapter"/>
        <milestone n="1" unit="section"/></p>
      <p>Hoc tam turbido tempore, sicut supra docuimus, Epaminondas, quoad cum civibus dimicatum
        est, domi quietus fuit. itaque haec liberatarum Thebarum propria laus est Pelopidae, ceterae
        fere communes cum Epaminonda. <milestone n="2" unit="section"/> namque in Leuctrica pugna
        imperatore Epaminonda hic fuit dux delectae manus, quae prima phalangem prostravit Laconum.
          <milestone n="3" unit="section"/> omnibus praeterea periculis eius affuit (sicut, Spartam
        cum oppugnavit, alterum tenuit cornu), quoque Messena celerius restitueretur, legatus in
        Persas est profectus. denique haec fuit altera persona Thebis, sed tamen secunda ita, ut
        proxima esset Epaminondae. <milestone n="5" unit="chapter"/>
        <milestone n="1" unit="section"/></p>
      <p>Conflictatus autem est etiam adversa fortuna. nam et initio, sicut ostendimus, exul patria
        caruit et, cum Thessaliam in potestatem Thebanorum cuperet redigere legationisque iure satis
        tectum se arbitraretur, quod apud omnes gentes sanctum esse consuesset, a tyranno Alexandro
        Pheraeo simul cum Ismenia comprehensus in vincla coniectus est. <milestone n="2"
          unit="section"/> hunc Epaminondas recuperavit, bello persequens Alexandrum. post id factum
        numquam animo placari potuit in eum, a quo erat violatus. itaque persuasit Thebanis ut
        subsidio Thessaliae proficiscerentur tyrannosque eius expellerent. <milestone n="3"
          unit="section"/> cuius belli cum ei summa esset data eoque cum exercitu profectus esset,
        non dubitavit, simulac conspexit hostem, confligere. <milestone n="4" unit="section"/> in
        quo proelio Alexandrum ut animadvertit, incensus ira equum in eum concitavit proculque
        digressus a suis coniectu telorum confossus concidit. atque hoc secunda victoria accidit:
        nam iam inclinatae erant tyrannorum copiae. <milestone n="5" unit="section"/> quo facto
        omnes Thessaliae civitates interfectum Pelopidam coronis aureis et statuis aeneis liberosque
        eius multo agro donarunt. </p>
    </body>
  </text>
</TEI>
