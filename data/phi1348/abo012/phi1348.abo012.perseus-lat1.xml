<?xml version="1.0" encoding="UTF-8"?>
<TEI>
   <teiHeader type="text">
      <fileDesc>
         <titleStmt>
            <title>Divus Augustus </title>
            <title type="sub">Machine readable text</title>
            <author>C. Suetonius Tranquillus</author>
            <editor role="editor">Maximilian Ihm</editor>
            <sponsor>Perseus Project, Tufts University</sponsor>
            <principal>Gregory Crane</principal>
            <respStmt>
               <resp>Prepared under the supervision of</resp>
               <name>Lisa Cerrato</name>
               <name>William Merrill</name>
               <name>Elli Mylonas</name>
               <name>David Smith</name>
            </respStmt>
            <funder n="org:AnnCPB">The Annenberg CPB/Project</funder>
            <funder n="org:FIPSE">Fund for the Improvement of Postsecondary Education</funder>
         </titleStmt>
         <extent>about 600Kb</extent>

         <sourceDesc>
            <bibl>
               <idno type="ISBN">3519018276</idno>
            </bibl>
         </sourceDesc>
      </fileDesc>

      <encodingDesc>
         <refsDecl n="CTS">
            <cRefPattern matchPattern="(\\w+).(\\w+)"
                         replacementPattern="#xpath(/tei:TEI/tei:text/tei:body/tei:div[@n=\'$1\']/tei:div[@n=\'$2\'])">
                <p>This pointer pattern extracts chapter and section</p>
            </cRefPattern>
            <cRefPattern matchPattern="(\\w+)"
                         replacementPattern="#xpath(/tei:TEI/tei:text/tei:body/tei:div[@n=\'$1\'])">
                <p>This pointer pattern extracts chapter</p>
            </cRefPattern>
        </refsDecl>
         <refsDecl doctype="TEI.2">
            <state delim="" unit="life"/>
            <state delim="." unit="chapter"/>
            <state unit="section"/>
         </refsDecl>
      </encodingDesc>

      <profileDesc>
         <langUsage>
            <language id="la">Latin</language>
            <language id="greek">Greek</language>
         </langUsage>
      </profileDesc>

      <revisionDesc>
         <change>
            <date>29-Oct-99</date>
            <respStmt>
               <name>Anne Mahoney</name>
               <resp>markup</resp>
            </respStmt>
            <item>Initial markup $Log: suet.caes_lat.xml,v $ Revision 1.3 2013-09-13 11:21:53
               balmas01 reverting texts back to pre_cts_reorg tagged version Revision 1.1 2011-01-17
               23:14:36 gcrane start file Revision 1.1 2009/12/08 18:57:21 rsingh04 moved more xml
               files around based on copyright status Revision 1.1 2005/07/25 15:03:53 packel
               Converted to XML Revision 1.14 2004/07/19 15:04:00 amahoney mark spaced type as
               quotes in Nero, more abbreviations Revision 1.13 2004/07/16 20:36:27 amahoney be
               consistent about abbreviation for Caius Revision 1.12 2004/04/22 13:37:29 amahoney
               for readability, remove editorial brackets within words Revision 1.11 2004/04/03
               21:28:41 dbrooks Trying to fix the "book 1" error in ToC Revision 1.10 2004/04/02
               21:56:06 amahoney turn books into milestones so they needn't show up in the short toc
               Revision 1.9 2003/07/01 22:18:09 yorkc Updated texts to TEI P4 and Perseus P4
               extensions; minor cleanup (esp. character encodings and typos.) Revision 1.8
               2000/03/07 19:27:53 amahoney fix section breaks, especially those in mid-word!
               Revision 1.7 2000/03/06 21:50:16 amahoney remove header so books show up in short toc
               (probably won't get the actual lives) Revision 1.6 2000/03/04 20:35:20 dasmith Added
               separate funder entity to TEI header. Revision 1.5 2000/02/25 20:57:24 amahoney mark
               up a few features as examples of what can be done Revision 1.4 2000/02/22 21:50:39
               amahoney fix refsdecl and divs for citation scheme, add n to "life" for abbreviation
               lookup Revision 1.3 2000/01/28 23:43:00 dasmith Sorry to have led the IDNO astray.
               Revision 1.2 1999/11/01 22:29:30 amahoney remove consecutive paragraph breaks at
               start of chapter Revision 1.1 1999/10/29 17:05:13 amahoney Add to repository; SGML
               syntax minimally correct. </item>
         </change>
         <change>
            <date>July 2014</date>
            <respStmt>
               <name>Stella Dee</name>
               <resp>ed.</resp>
            </respStmt>
            <item>split composite text and converted to unicode</item>
         </change>
      </revisionDesc>
   </teiHeader>
   <text n="urn:cts:latinLit:phi1348.abo012.perseus-lat1" xml:lang="lat">
      <body>
         <div type="chapter" n="1">

            <div type="section" n="1">
               <p>Gentem Octauiam Velitris praecipuam olim fuisse multa declarant. nam et uicus
                  celeberrima parte oppidi iam pridem Octauius uocabatur et ostendebatur ara Octauio
                  consecrata, qui bello dux finitimo, cum forte Marti rem diuinam faceret, nuntiata
                  repente hostis incursione semicruda exta rapta foco prosecuit atque ita proelium
                  ingressus uictor redit. decretum etiam publicum extabat, quo cauebatur, ut in
                  posterum quoque simili modo exta Marti redderentur reliquiaeque ad Octauios
                  referrentur.</p>
            </div>
         </div>
         <div type="chapter" n="2">

            <div type="section" n="1">
               <p>ea gens a Tarquinio Prisco rege inter minores gentis adlecta in senatum, mox a
                     Seru<del>il</del>io Tullio in patricias traducta, procedente tempore ad plebem
                  se contulit ac rursus magno interuallo per Diuum Iulium in patriciatum redit.
                  primus ex hac magistratum populi suffragio cepit C. Rufus. </p>
            </div>
            <div type="section" n="2">
               <p> is quaestorius Cn. et C. procreauit, a quibus duplex Octauiorum familia defluxit
                  condicione diuersa, siquidem Gnaeus et deinceps ab eo reliqui omnes functi sunt
                  honoribus summis; at C. eiusque posteri, seu fortuna seu uoluntate, in equestri
                  ordine constiterunt usque ad Augusti patrem. proauus Augusti secundo Punico bello
                  stipendia in Sicilia tribunus militum fecit Aemilio Papo imperatore. auus
                  municipalibus magisteriis contentus abundante patrimonio tranquillissime senuit.
               </p>
            </div>
            <div type="section" n="3">
               <p> sed haec alii; ipse Augustus nihil amplius quam equestri familia ortum se scribit
                  uetere ac locuplete, et in qua primus senator pater suus fuerit. M. Antonius
                  libertinum ei proauum exprobrat, restionem e pago Thurino, auum argentarium. nec
                  quicquam ultra de paternis Augusti maioribus repperi.</p>
            </div>
         </div>
         <div type="chapter" n="3">

            <div type="section" n="1">
               <p>C. Octauius pater a principio aetatis et re et existimatione magna fuit, ut
                  equidem mirer hunc quoque a nonnullis argentarium atque etiam inter diuisores
                  operasque campestres proditum; amplis enim innutritus opibus honores et adeptus
                  est facile et egregie administrauit. ex praetura Macedoniam sortitus fugitiuos,
                  residuam Spartaci et Catilinae manum, Thurin<del>g</del>um agrum tenentis in
                  itinere deleuit, negotio sibi in senatu extra ordinem dato. </p>
            </div>
            <div type="section" n="2">
               <p> prouinciae praefuit non minore iustitia quam fortitudine; namque Bessis ac
                  Thracibus magno proelio fusis ita socios tractauit, ut epistulae M. Ciceronis
                  extent, quibus Quintum fratrem eodem tempore parum secunda fama proconsulatum
                  Asiae administrantem hortatur et monet, imitetur in promerendis sociis uicinum
                  suum Octauium.</p>
            </div>
         </div>
         <div type="chapter" n="4">

            <div type="section" n="1">
               <p>decedens Macedonia, prius quam profiteri se candidatum consulatus posset, mortem
                  obiit repentinam, superstitibus liberis Octauia maiore, quam ex Ancharia, et
                  Octauia minore item Augusto, quos ex Atia tulerat. Atia M. Atio Balbo et Iulia,
                  sorore C. Caesaris, genita est. Balbus, paterna stirpe Aricinus, multis in familia
                  senatoriis imaginibus, a matre Magnum Pompeium artissimo contingebat gradu
                  functusque honore praeturae inter uigintiuiros agrum Campanum plebi Iulia lege
                  diuisit. </p>
            </div>
            <div type="section" n="2">
               <p> uerum idem Antonius, despiciens etiam maternam Augusti originem, proauum eius
                  Afri generis fuisse et modo unguentariam tabernam modo pistrinum Ariciae
                  exercuisse obicit. Cassius quidem Parmensis quadam epistula non tantum ut
                  pistoris, sed etiam ut nummulari nepotem sic taxat Augustum: 'materna tibi farina
                  est ex crudissimo Ariciae pistrino: hanc finxit manibus collybo decoloratis
                  Nerulonensis mensarius.'</p>
            </div>
         </div>
         <div type="chapter" n="5">

            <div type="section" n="1">
               <p>Natus est Augustus M. Tullio Cicerone C. Antonio conss. VIIII. Kal. Octob. paulo
                  ante solis exortum, regione Palati ad Capita bubula, ubi nunc sacrarium habet,
                  aliquanto post quam excessit constitutum. nam ut senatus actis continetur, cum C.
                  Laetorius, adulescens patricii generis, in deprecanda grauiore adulterii poena
                  praeter aetatem atque natales hoc quoque patribus conscriptis allegaret, esse
                  possessorem ac uelut aedituum soli, quod primum Diuus Augustus nascens attigisset,
                  peteretque donari quasi proprio suo ac peculiari deo, decretum est ut ea pars
                  domus consecraretur.</p>
            </div>
         </div>
         <div type="chapter" n="6">

            <div type="section" n="1">
               <p>nutrimentorum eius ostenditur adhuc locus in auito suburbano iuxta Velitras
                  permodicus et cellae penuariae instar, tenetque uicinitatem opinio tamquam et
                  natus ibi sit. huc introire nisi necessario et caste religio est, concepta
                  opinione ueteri, quasi temere adeuntibus horror quidam et metus obiciatur, sed et
                  mox confirmata. nam cum possessor uillae nouus seu forte seu temptandi causa
                  cubitum se eo contulisset, euenit ut post paucissimas noctis horas exturbatus inde
                  subita ui et incerta paene semianimis cum strato simul ante fores inueniretur.</p>
            </div>
         </div>
         <div type="chapter" n="7">

            <div type="section" n="1">
               <p>Infanti cognomen Thurino inditum est, in memoriam maiorum originis, uel quod
                  regione Thurina recens eo nato pater Octauius aduersus fugitiuos rem prospere
                  gesserat. Thurinum cognominatum satis certa probatione tradiderim nactus puerilem
                  imagunculam eius aeream ueterem ferreis et paene iam exolescentibus litteris hoc
                  nomine inscriptam, quae dono a me principi data inter cubiculi Lares colitur. sed
                  et a M. Antonio in epistulis per contumeliam saepe Thurinus appellatur et ipse
                  nihil amplius quam mirari se rescribit pro obprobrio sibi prius nomen obici. </p>
            </div>
            <div type="section" n="2">
               <p> postea Gai Caesaris et deinde Augusti cognomen assumpsit, alterum testamento
                  maioris auunculi, alterum Munati Planci sententia, cum quibusdam censentibus
                  Romulum appellari oportere quasi et ipsum conditorem urbis, praeualuisset, ut
                  Augustus potius uocaretur, non tantum nouo sed etiam ampliore cognomine, quod loca
                  quoque religiosa et in quibus augurato quid consecratur augusta dicantur, ab auctu
                  uel ab auium gestu gustuue, sicut etiam Ennius docet scribens:</p>
               <l>Augusto augurio postquam incluta condita Roma est.</l>
            </div>
         </div>
         <div type="chapter" n="8">

            <div type="section" n="1">
               <p>Quadrimus patrem amisit. duodecimum annum agens auiam Iuliam defunctam pro
                  contione laudauit. quadriennio post uirili toga sumpta militaribus donis triumpho
                  Caesaris Africano donatus est, quanquam expers belli propter aetatem. profectum
                  mox auunculum in Hispanias aduersus Cn. Pompei liberos uixdum firmus a graui
                  ualitudine per infestas hostibus uias paucissimis comitibus naufragio etiam facto
                  subsecutus, magno opere demeruit, approbata cito etiam morum indole super itineris
                  industriam. </p>
            </div>
            <div type="section" n="2">
               <p>Caesare post receptas Hispanias expeditionem in Dacos et inde in Parthos
                  destinante praemissus Apolloniam studiis uacauit. utque primum occisum eum
                  heredemque se comperit, diu cunctatus an proximas legiones imploraret, id quidem
                  consilium ut praeceps inmaturumque omisit. ceterum urbe repetita hereditatem
                  adiit, dubitante matre, uitrico uero Marcio Philippo consulari multum dissuadente.
               </p>
            </div>
            <div type="section" n="3">
               <p> atque ab eo tempore exercitibus comparatis primum cum M. Antonio M.que Lepido,
                  deinde tantum cum Antonio per duodecim fere annos, nouissime per quattuor et
                  quadraginta solus rem p. tenuit.</p>
            </div>
         </div>
         <div type="chapter" n="9">

            <div type="section" n="1">
               <p>Proposita uitae eius uelut summa partes singillatim neque per tempora sed per
                  species exequar, quo distinctius demonstrari cognoscique possint.</p>
               <p>Bella ciuilia quinque gessit: Mutinense, Philip pense, Perusinum, Siculum,
                  Actiacum; e quibus primum ac nouissimum aduersus M. Antonium, secundum aduersus
                  Brutum et Cassium, tertium aduersus L. Antonium triumuiri fratrem, quartum
                  aduersus Sextum Pompeium Cn. f(ilium).</p>
            </div>
         </div>
         <div type="chapter" n="10">

            <div type="section" n="1">
               <p>omnium bellorum initium et causam hinc sumpsit: nihil conuenientius ducens quam
                  necem auunculi uindicare tuerique acta, confestim ut Apollonia rediit, Brutum
                  Cassiumque et ui necopinantis et, quia prouisum periculum subterfugerant, legibus
                  adgredi reosque caedis absentis deferre statuit. ludos autem uictoriae Caesaris
                  non audentibus facere quibus optigerat id munus, ipse edidit. </p>
            </div>
            <div type="section" n="2">
               <p> et quo constantius cetera quoque exequeretur, in locum tr. pl. forte demortui
                  candidatum se ostendit, quanquam patricius necdum senator. sed aduersante
                  conatibus suis M. Antonio consule, quem uel praecipuum adiutorem sperauerat, ac ne
                  publicum quidem et translatiuum ius ulla in re sibi sine pactione grauissimae
                  mercedis impertiente, ad optimates se contulit, quibus eum inuisum sentiebat,
                  maxime quod D. Brutum obsessum Mutinae prouincia a Caesare data et per senatum
                  confirmata expellere armis niteretur. </p>
            </div>
            <div type="section" n="3">
               <p> hortantibus itaque nonnullis percussores ei subornauit, ac fraude deprehensa
                  periculum in uicem metuens ueteranos simul in suum ac rei p. auxilium quanta
                  potuit largitione contraxit; iussusque comparato exercitui pro praetore praeesse
                  et cum Hirtio ac Pansa, qui consulatum susceperant, D. Bruto opem ferre,
                  demandatum bellum tertio mense confecit duobus proeliis. </p>
            </div>
            <div type="section" n="4">
               <p> priore Antonius fugisse eum scribit ac sine paludamento equoque post biduum demum
                  apparuisse, sequenti satis constat non modo ducis, sed etiam militis functum
                  munere atque in media dimicatione, aquilifero legionis suae grauiter saucio,
                  aquilam umeris subisse diuque portasse.</p>
            </div>
         </div>
         <div type="chapter" n="11">

            <div type="section" n="1">
               <p>hoc bello cum Hirtius in acie, Pansa paulo post ex uulnere perissent, rumor
                  increbruit ambos opera eius occisos, ut Antonio fugato, re p. consulibus orbata
                  solus uictores exercitus occuparet. Pansae quidem adeo suspecta mors fuit, ut
                  Glyco medicus custoditus sit, quasi uenenum uulneri indidisset. adicit his
                  Aquilius Niger alterum e consulibus Hirtium in pugnae tumultu ab ipso
                  interemptum.</p>
            </div>
         </div>
         <div type="chapter" n="12">

            <div type="section" n="1">
               <p>sed ut cognouit Antonium post fugam a M. Lepido receptum ceterosque duces et
                  exercitus consentire pro partibus, causam optimatium sine cunctatione deseruit, ad
                  praetextum mutatae uoluntatis dicta factaque quorundam calumniatus, quasi alii se
                  puerum, alii ornandum tollendumque iactassent, ne aut sibi aut ueteranis par
                  gratia referretur. et quo magis paenitentiam prioris sectae approbaret, Nursinos
                  grandi pecunia et quam pendere nequirent multatos extorres oppido egit, quod
                  Mutinensi acie interemptorum ciuium tumulo publice extructo ascripserant pro
                  libertate eos occubuisse.</p>
            </div>
         </div>
         <div type="chapter" n="13">

            <div type="section" n="1">
               <p>Inita cum Antonio et Lepido societate Philippense quoque bellum, quamquam
                  inualidus atque aeger, duplici proelio transegit, quorum priore castris exutus uix
                  ad Antoni cornu fuga euaserat. nec successum uictoriae moderatus est, sed capite
                  Bruti Romam misso, ut statuae Caesaris subiceretur, in splendidissimum quemque
                  captiuum non sine uerborum contumelia saeuiit; </p>
            </div>
            <div type="section" n="2">
               <p> ut quidem uni suppliciter sepulturam precanti respondisse dicitur iam istam
                  uolucrum fore potestatem; alios, patrem et filium, pro uita rogantis sortiri uel
                  micare iussisse, ut alterutri concederetur, ac spectasse utrumque morientem, cum
                  patre, quia se optulerat, occiso filius quoque uoluntariam occubuisset necem.
                  quare ceteri, in his M. Fauonius ille Catonis aemulus, cum catenati producerentur,
                  imperatore Antonio honorifice salutato, hunc foedissimo conuicio coram
                  prosciderunt. </p>
            </div>
            <div type="section" n="3">
               <p>Partitis post uictoriam officiis cum Antonius Orientem ordinandum, ipse ueteranos
                  in Italiam reducendos et municipalibus agris collocandos recepisset, neque
                  ueteranorum neque possessorum gratiam tenuit, alteris pelli se, alteris non pro
                  spe meritorum tractari querentibus.</p>
            </div>
         </div>
         <div type="chapter" n="14">

            <div type="section" n="1">
               <p>quo tempore L. Antonium fiducia consulatus, quem gerebat, ac fraternae potentiae
                  res nouas molientem confugere Perusiam coegit et ad deditionem fame conpulit, non
                  tamen sine magnis suis et ante bellum et in bello discriminibus. nam cum
                  spectaculo ludorum gregarium militem in quattuordecim ordinibus sedentem excitari
                  per apparitorem iussisset, rumore ab obtrectatoribus dilato quasi eundem mox et
                  discruciatum necasset, minimum afuit quin periret concursu et indignatione turbae
                  militaris. saluti fuit, quod qui desiderabatur repente comparuit incolumis ac sine
                  iniuria. circa Perusinum autem murum sacrificans paene interceptus est a manu
                  gladiatorum, quae oppido eruperat.</p>
            </div>
         </div>
         <div type="chapter" n="15">

            <div type="section" n="1">
               <p>Perusia capta in plurimos animaduertit, orare ueniam uel excusare se conantibus
                  una uoce occurrens 'moriendum esse'. scribunt quidam trecentos ex dediticiis
                  electos utriusque ordinis ad aram Diuo Iulio extructam Idibus Martiis hostiarum
                  more mactatos. extiterunt qui traderent con<del>s</del>pecto eum ad arma isse, ut
                  occulti aduersarii et quos metus magis quam uoluntas contineret, facultate L.
                  Antoni ducis praebita, detegerentur deuictisque is et confiscatis promissa
                  ueteranis praemia soluerentur.</p>
            </div>
         </div>
         <div type="chapter" n="16">

            <div type="section" n="1">
               <p>Siculum bellum incohauit in primis, sed diu traxit intermissum saepius, modo
                  reparandarum classium causa, quas tempestatibus duplici naufragio et quidem per
                  aestatem amiserat, modo pace facta, flagitante populo ob interclusos commeatus
                  famemque ingrauescentem; donec nauibus ex integro fabricatis ac uiginti seruorum
                  milibus manumissis et ad remum datis portum Iulium apud Baias inmisso in Lucrinum
                  et Auernum lacum mari effecit. in quo cum hieme tota copias exercuisset, Pompeium
                  inter Mylas et Naulochum superauit, sub horam pugnae tam arto repente somno
                  deuinctus, ut ad dandum signum ab amicis excitaretur. </p>
            </div>
            <div type="section" n="2">
               <p> unde praebitam Antonio materiam putem exprobrandi: ne rectis quidem oculis eum
                  aspicere potuisse instructam aciem, uerum supinum, caelum intuentem, stupidum
                  cubuisse nec prius surrexisse ac militibus in conspectum uenisse quam a M. Agrippa
                  fugatae sint hostium naues. alii dictum factumque eius criminantur, quasi
                  classibus tempestate perditis exclamauerit etiam inuito Neptuno uictoriam se
                  adepturum, ac die circensium proximo sollemni pompae simulacrum dei detraxerit.
               </p>
            </div>
            <div type="section" n="3">
               <p> nec temere plura ac maiora pericula ullo alio bello adiit. traiecto in Siciliam
                  exercitu, cum partem reliquam copiarum continenti repeteret, oppressus ex
                  inprouiso a Demochare et Apollophane praefectis Pompei uno demum nauigio aegerrime
                  effugit. iterum cum praeter Locros Regium pedibus iret et prospectis biremibus
                  Pompeianis terram legentibus suas ratus descendisset ad litus, paene exceptus est.
                  tunc etiam per deuios tramites refugientem seruus Aemili Pauli comitis eius,
                  dolens proscriptum olim ab eo patrem Paulum et quasi occasione ultionis oblata,
                  interficere conatus est. </p>
            </div>
            <div type="section" n="4">
               <p>Post Pompei fugam collegarum alterum M. Lepidum, quem ex Africa in auxilium
                  euocarat, superbientem uiginti legionum fiducia summasque sibi partes terrore et
                  minis uindicantem spoliauit exercitu supplicemque concessa uita Cerceios in
                  perpetuum relegauit.</p>
            </div>
         </div>
         <div type="chapter" n="17">

            <div type="section" n="1">
               <p>M. Antoni<del>i</del> societatem semper dubiam et incertam reconciliationibusque
                  uariis male focilatam abrupit tandem, et quo magis degenerasse eum a ciuili more
                  approbaret, testamentum, quod is Romae etiam de Cleopatra liberis inter heredes
                  nuncupatis reliquerat, aperiundum recitandumque pro contione curauit. </p>
            </div>
            <div type="section" n="2">
               <p> remisit tamen hosti iudicato necessitudines amicosque omnes atque inter alios C.
                  Sosium et T. Domitium tunc adhuc consules. Bononiensibus quoque publice, quod in
                  Antoniorum clientela antiquitus erant, gratiam fecit coniurandi cum tota Italia
                  pro partibus suis. nec multo post nauali proelio apud Actium uicit in serum
                  dimicatione protracta, ut in naue uictor pernoctauerit. </p>
            </div>
            <div type="section" n="3">
               <p> ab Actio cum Samum in hiberna se recepisset, turbatus nuntiis de seditione
                  praemia et missionem poscentium, quos ex omni numero confecta uictoria Brundisium
                  praemiserat, repetita Italia tempestate in traiectu bis conflictatus, primo inter
                  promunturia Peloponensi atque Aetoliae, rursus circa montes Ceraunios utrubique
                  parte liburnicarum demersa, simul eius, in qua uehebatur, fusis armamentis et
                  gubernaculo diffracto; nec amplius quam septem et uiginti dies, donec †ad
                  desideria militum ordinarentur, Brundisii commoratus, Asiae Syriaeque circuitu
                  Aegyptum petit obsessaque Alexandrea, quo Antonius cum Cleopatra confugerat, breui
                  potitus est. </p>
            </div>
            <div type="section" n="4">
               <p> et Antonium quidem seras condiciones pacis temptantem ad mortem adegit uiditque
                  mortuum. Cleopatrae, quam seruatam triumpho magno opere cupiebat, etiam psyllos
                  admouit, qui uenenum ac uirus exugerent, quod perisse morsu aspidis putabatur.
                  ambobus communem sepulturae honorem tribuit ac tumulum ab ipsis incohatum perfici
                  iussit. </p>
            </div>
            <div type="section" n="5">
               <p> Antonium iuuenem, maiorem de duobus Fuluia genitis, simulacro Diui Iuli, ad quod
                  post multas et irritas preces confugerat, abreptum interemit. item Caesarionem,
                  quem ex Caesare patre Cleopatra concepisse praedicabat, retractum e fuga supplicio
                  adfecit. reliquos Antoni<del>i</del> reginaeque communes liberos non secus ac
                  necessitudine iunctos sibi et conseruauit et mox pro condicione cuiusque sustinuit
                  ac fouit.</p>
            </div>
         </div>
         <div type="chapter" n="18">

            <div type="section" n="1">
               <p>per idem tempus conditorium et corpus Magni Alexandri, cum prolatum e penetrali
                  subiecisset oculis, corona aurea imposita ac floribus aspersis ueneratus est
                  consultusque, num et Ptolemaeum inspicere uellet, regem se uoluisse ait uidere,
                  non mortuos. </p>
            </div>
            <div type="section" n="2">
               <p> Aegyptum in prouinciae formam redactam ut feraciorem habilioremque annonae
                  urbicae redderet, fossas omnis, in quas Nilus exaestuat, oblimatas longa uetustate
                  militari opere detersit. quoque Actiacae uictoriae memoria celebratior et in
                  posterum esset, urbem Nicopolim apud Actium condidit ludosque illic quinquennales
                  constituit et ampliato uetere Apollinis templo locum castrorum, quibus fuerat
                  usus, exornatum naualibus spoliis Neptuno ac Marti consecrauit.</p>
            </div>
         </div>
         <div type="chapter" n="19">

            <div type="section" n="1">
               <p>Tumultus posthac et rerum nouarum initia coniurationesque complures, prius quam
                  inualescerent indicio detectas, compressit alias alio tempore: Lepidi iuuenis,
                  deinde Varronis Murenae et Fanni Caepionis, mox M. Egnati, exin Plauti Rufi
                  Lucique Pauli progeneri sui, ac praeter has L. Audasi falsarum tabularum rei ac
                  neque aetate neque corpore integri, item Asini Epicadi ex gente Parthina ibridae,
                  ad extremum Telephi, mulieris serui nomenculatoris. nam ne ultimae quidem sortis
                  hominum conspiratione et periculo caruit. </p>
            </div>
            <div type="section" n="2">
               <p> Audasius atque Epicadus Iuliam filiam et Agrippam nepotem ex insulis, quibus
                  continebantur, rapere ad exercitus, Telephus quasi debita sibi fato dominatione et
                  ipsum et senatum adgredi destinarant. quin etiam quondam iuxta cubiculum eius lixa
                  quidam ex Illyrico exercitu, ianitoribus deceptis, noctu deprehensus est cultro
                  uenatorio cinctus, imposne mentis an simulata dementia incertum; nihil enim
                  exprimi quaestione potuit.</p>
            </div>
         </div>
         <div type="chapter" n="20">

            <div type="section" n="1">
               <p>Externa bella duo omnino per se gessit, Delmaticum adulescens adhuc et Antonio
                  deuicto Cantabricum. Delmatico etiam uulnera excepit, una acie dextrum genu lapide
                  ictus, altera et crus et utrumque brachium ruina pontis consauciatus. reliqua per
                  legatos administrauit, ut tamen quibusdam Pannonicis atque Germanicis aut
                  interueniret aut non longe abesset, Rauennam uel Mediolanium uel Aquileiam usque
                  ab urbe progrediens.</p>
            </div>
         </div>
         <div type="chapter" n="21">

            <div type="section" n="1">
               <p>domuit autem partim ductu partim auspiciis suis Cantabriam, Aquitaniam, Pannoniam,
                  Delmatiam cum Illyrico omni, item Raetiam et Vindelicos ac Salassos, gentes
                  Inalpinas. coercuit et Dacorum incursiones tribus eorum ducibus cum magna copia
                  caesis, Germanosque ultra Albim fluuium summouit, ex quibus Suebos et Sigambros
                  dedentis se traduxit in Galliam atque in proximis Rheno agris conlocauit. alias
                  item nationes male quietas ad obsequium redegit. </p>
            </div>
            <div type="section" n="2">
               <p> nec ulli genti sine iustis et necessariis causis bellum intulit tantumque afuit a
                  cupiditate quoquo modo imperium uel bellicam gloriam augendi, ut quorundam
                  barbarorum principes in aede Martis Vltoris iurare coegerit mansuros se in fide ac
                  pace quam peterent, a quibusdam uero nouum genus obsidum, feminas, exigere
                  temptauerit, quod neglegere marum pignera sentiebat; et tamen potestatem semper
                  omnibus fecit, quotiens uellent obsides recipiendi. neque aut crebrius aut
                  perfidiosius rebellantis grauiore umquam ultus est poena, quam ut captiuos sub
                  lege uenundaret, ne in uicina regione seruirent neue intra tricensimum annum
                  liberarentur. </p>
            </div>
            <div type="section" n="3">
               <p> qua uirtutis moderationisque fama Indos etiam ac Scythas auditu modo cognitos
                  pellexit ad amicitiam suam populique Rom. ultro per legatos petendam. Parthi
                  quoque et Armeniam uindicanti facile cesserunt et signa militaria, quae M. Crasso
                  et M. Antonio ademerant, reposcenti reddiderunt obsidesque insuper optulerunt,
                  denique pluribus quondam de regno concertantibus, non nisi ab ipso electum
                  probauerunt.</p>
            </div>
         </div>
         <div type="chapter" n="22">

            <div type="section" n="1">
               <p>Ianum Quirinum semel atque iterum a condita urbe ante memoriam suam clausum in
                  multo breuiore temporis spatio terra marique pace parta ter clusit. bis ouans
                  ingressus est urbem, post Philippense et rursus post Siculum bellum. curulis
                  triumphos tris egit, Delmaticum, Actiacum, Alexandrinum, continuo triduo
                  omnes.</p>
            </div>
         </div>
         <div type="chapter" n="23">

            <div type="section" n="1">
               <p>Graues ignominias cladesque duas omnino nec alibi quam in Germania accepit,
                  Lollianam et Varianam, sed Lollianam maioris infamiae quam detrimenti, Varianam
                  paene exitiabilem tribus legionibus cum duce legatisque et auxiliis omnibus
                  caesis. hac nuntiata excubias per urbem indixit, ne quis tumultus existeret, et
                  praesidibus prouinciarum propagauit imperium, ut a peritis et assuetis socii
                  continerentur. </p>
            </div>
            <div type="section" n="2">
               <p> uouit et magnos ludos Ioui Optimo Maximo, si res p. in meliorem statum uertisset:
                  quod factum Cimbrico Marsicoque bello erat. adeo denique consternatum ferunt, ut
                  per continuos menses barba capilloque summisso caput interdum foribus illideret
                  uociferans: 'Quintili Vare, legiones redde!' diemque cladis quotannis maestum
                  habuerit ac lugubrem.</p>
            </div>
         </div>
         <div type="chapter" n="24">

            <div type="section" n="1">
               <p>In re militari et commutauit multa et instituit atque etiam ad antiquum morem
                  nonnulla reuocauit. disciplinam seuerissime rexit. ne legatorum quidem cuiquam,
                  nisi grauate hibernisque demum mensibus, permisit uxorem interuisere. equitem
                     <abbr expan="Romanum">R.</abbr>, quod duobus filiis adulescentibus causa
                  detrectandi sacramenti pollices amputasset, ipsum bonaque subiecit hastae; quem
                  tamen, quod inminere emptioni publicanos uidebat, liberto suo addixit, ut
                  relegatum in agros pro libero esse sineret. </p>
            </div>
            <div type="section" n="2">
               <p> decimam legionem contumacius parentem cum ignominia totam dimisit, item alias
                  immodeste missionem postulantes citra commoda emeritorum praemiorum exauctorauit.
                  cohortes, si quae cessissent loco, decimatas hordeo pauit. centuriones statione
                  deserta, itidem ut manipulares, capitali animaduersione puniit, pro cetero
                  delictorum genere uariis ignominis adfecit, ut stare per totum diem iuberet ante
                  praetorium, interdum tunicatos discinctosque, nonnumquam cum decempedis, uel etiam
                  caespitem portantes.</p>
            </div>
         </div>
         <div type="chapter" n="25">

            <div type="section" n="1">
               <p>neque post bella ciuilia aut in contione aut per edictum ullos militum
                  commilitones appellabat, sed milites, ac ne a filiis quidem aut priuignis suis
                  imperio praeditis aliter appellari passus est, ambitiosius id existimans, quam aut
                  ratio militaris aut temporum quies aut sua domusque suae maiestas postularet. </p>
            </div>
            <div type="section" n="2">
               <p> libertino milite, praeterquam Romae incendiorum causa et si tumultus in grauiore
                  annona metueretur, bis usus est: semel ad praesidium coloniarum Illyricum
                  contingentium, iterum ad tutelam ripae Rheni fluminis; eosque, seruos adhuc uiris
                  feminisque pecuniosioribus indictos ac sine mora manumissos, sub priore uexillo
                  habuit, neque aut commixtos cum ingenuis aut eodem modo armatos. </p>
            </div>
            <div type="section" n="3">
               <p>Dona militaria aliquanto facilius phaleras et torques, quicquid auro argentoque
                  constaret, quam uallares ac murales coronas, quae honore praecellerent, dabat; has
                  quam parcissime et sine ambitione ac saepe etiam caligatis tribuit. M. Agrippam in
                  Sicilia post naualem uictoriam caeruleo uexillo donauit. solos triumphales,
                  quamquam et socios expeditionum et participes uictoriarum suarum, numquam donis
                  impertiendos putauit, quod ipsi quoque ius habuissent tribuendi ea quibus uellent.
               </p>
            </div>
            <div type="section" n="4">
               <p> nihil autem minus <del>in</del>perfecto duci quam festinationem temeritatemque
                  conuenire arbitrabatur. crebro itaque illa iactabat: <foreign lang="greek">σπεῦδε</foreign>
                  <foreign lang="greek">βραδέως·</foreign>
               </p>
               <l>
                  <foreign lang="greek">ἀσφαλὴς γάρ ἐστʼ ἀμείνων ἢ θρασὺς στρατηλάτης</foreign> et:
                  'sat celeriter fieri quidquid fiat satis bene.' proelium quidem aut bellum
                  suscipiendum omnino negabat, nisi cum maior emolumenti spes quam damni metus
                  ostenderetur. nam minima commoda non minimo sectantis discrimine similes aiebat
                  esse aureo hamo piscantibus, cuius abrupti damnum nulla captura pensari
                  posset.</l>
            </div>
         </div>
         <div type="chapter" n="26">

            <div type="section" n="1">
               <p>Magistratus atque honores et ante tempus et quosdam noui generis perpetuosque
                  cepit. consulatum uicesimo aetatis anno inuasit admotis hostiliter ad urbem
                  legionibus missisque qui sibi nomine exercitus deposcerent; cum quidem cunctante
                  senatu Cornelius centurio, princeps legationis, reiecto sagulo ostendens gladii
                  capulum non dubitasset in curia dicere: 'hic faciet, si uos non feceritis.' </p>
            </div>
            <div type="section" n="2">
               <p> secundum consulatum post nouem annos, tertium anno interiecto gessit, sequentis
                  usque ad undecimum continuauit, multisque mox, cum deferrentur, recusatis
                  duodecimum magno, id est septemdecim annorum, interuallo et rursus tertium decimum
                  biennio post ultro petit, ut C. et Lucium filios amplissimo praeditus magistratu
                  suo quemque tirocinio deduceret in forum. </p>
            </div>
            <div type="section" n="3">
               <p> quinque medios consulatus a sexto ad decimum annuos gessit, ceteros aut nouem aut
                  sex aut quattuor aut tribus mensibus, secundum uero paucissimis horis. nam die
                  Kal. Ian. cum mane pro aede Capitolini Iouis paululum curuli sella praesedisset,
                  honore abiit suffecto alio in locum suum. nec omnes Romae, sed quartum consulatum
                  in Asia, quintum in insula Samo, octauum et nonum Tarracone init.</p>
            </div>
         </div>
         <div type="chapter" n="27">

            <div type="section" n="1">
               <p>Triumuiratum rei p. constituendae per decem annos administrauit; in quo restitit
                  quidem aliquamdiu collegis ne qua fieret proscriptio, sed inceptam utroque
                  acerbius exercuit. namque illis in multorum saepe personam per gratiam et preces
                  exorabilibus solus magno opere contendit ne cui parceretur, proscripsitque etiam
                  C. Toranium tutorem suum, eundem collegam patris sui Octaui in aedilitate. </p>
            </div>
            <div type="section" n="2">
               <p> Iulius Saturninus hoc amplius tradit, cum peracta proscriptione M. Lepidus in
                  senatu excusasset praeterita et spem clementiae in posterum fecisset, quoniam
                  satis poenarum exactum esset, hunc e diuerso professum, ita modum se proscribendi
                  statuisse, ut omnia sibi reliquerit libera. in cuius tamen pertinaciae
                  paenitentiam postea T. Vinium Philopoemenem, quod patronum suum proscriptum
                  celasse olim diceretur, equestri dignitate honorauit. </p>
            </div>
            <div type="section" n="3">
               <p> in eadem hac potestate multiplici flagrauit inuidia. nam et Pinarium equitem
                     <abbr expan="Romanum">R.</abbr>, cum contionante se admissa turba paganorum
                  apud milites subscribere quaedam animaduertisset, curiosum ac speculatorem ratus
                  coram confodi imperauit; et Tedium Afrum consulem designatum, quia factum quoddam
                  suum maligno sermone carpsisset, tantis conterruit minis, ut is se
                  praecipitauerit; </p>
            </div>
            <div type="section" n="4">
               <p> et Quintum Gallium praetorem, in officio salutationis tabellas duplices ueste
                  tectas tenentem, suspicatus gladium occulere, nec quicquam statim, ne aliud
                  inueniretur, ausus inquirere, paulo post per centuriones et milites raptum e
                  tribunali seruilem in modum torsit ac fatentem nihil iussit occidi prius oculis
                  eius sua manu effossis; quem tamen scribit conloquio petito insidiatum sibi
                  coniectumque a se in custodiam, deinde urbe interdicta dimissum naufragio uel
                  latronum insidiis perisse. </p>
            </div>
            <div type="section" n="5">
               <p> tribuniciam potestatem perpetuam recepit, in qua semel atque iterum per singula
                  lustra collegam sibi cooptauit. recepit et morum legumque regimen aeque perpetuum,
                  quo iure, quamquam sine censurae honore, censum tamen populi ter egit, primum ac
                  tertium cum collega, medium solus.</p>
            </div>
         </div>
         <div type="chapter" n="28">

            <div type="section" n="1">
               <p>De reddenda re p. bis cogitauit: primum post oppressum statim Antonium, memor
                  obiectum sibi ab eo saepius, quasi per ipsum staret ne redderetur; ac rursus
                  taedio diuturnae ualitudinis, cum etiam magistratibus ac senatu domum accitis
                  rationarium imperii tradidit. sed reputans et se priuatum non sine periculo fore
                  et illam plurium arbitrio temere committi, in retinenda perseuerauit, dubium
                  euentu meliore an uoluntate. </p>
            </div>
            <div type="section" n="2">
               <p> quam uoluntatem, cum prae se identidem ferret, quodam etiam edicto his uerbis
                  testatus est: 'ita mihi saluam ac sospitem rem p. sistere in sua sede liceat atque
                  eius rei fructum percipere, quem peto, ut optimi status auctor dicar et moriens ut
                  feram mecum spem, mansura in uestigio suo fundamenta rei p. quae iecero.' fecitque
                  ipse se compotem uoti nisus omni modo, ne quem noui status paeniteret. </p>
            </div>
            <div type="section" n="3">
               <p>Vrbem neque pro maiestate imperii ornatam et inundationibus incendiisque obnoxiam
                  excoluit adeo, ut iure sit gloriatus marmoream se relinquere, quam latericiam
                  accepisset. tutam uero, quantum prouideri humana ratione potuit, etiam in posterum
                  praestitit.</p>
            </div>
         </div>
         <div type="chapter" n="29">

            <div type="section" n="1">
               <p>publica opera plurima extruxit, e quibus uel praecipua: forum cum aede Martis
                  Vltoris, templum Apollinis in Palatio, aedem Tonantis Iouis in Capitolio. fori
                  extruendi causa fuit hominum et iudiciorum multitudo, quae uidebatur non
                  sufficientibus duobus etiam tertio indigere; itaque festinatius necdum perfecta
                  Martis aede publicatum est cautumque, ut separatim in eo publica iudicia et
                  sortitiones iudicum fierent. </p>
            </div>
            <div type="section" n="2">
               <p> aedem Martis bello Philippensi pro ultione paterna suscepto uouerat; sanxit ergo,
                  ut de bellis triumphisque hic consuleretur senatus, prouincias cum imperio
                  petituri hinc deducerentur, quique uictores redissent, huc insignia triumphorum
                  conferrent. </p>
            </div>
            <div type="section" n="3">
               <p> templum Apollinis in ea parte Palatinae domus excitauit, quam fulmine ictam
                  desiderari a deo haruspices pronuntiarant; addidit porticus cum bibliotheca Latina
                  Graecaque, quo loco iam senior saepe etiam senatum habuit decuriasque iudicum
                  recognouit. Tonanti Ioui aedem consecrauit liberatus periculo, cum expeditione
                  Cantabrica per nocturnum iter lecticam eius fulgur praestrinxisset seruumque
                  praelucentem exanimasset. </p>
            </div>
            <div type="section" n="4">
               <p> quaedam etiam opera sub nomine alieno, nepotum scilicet et uxoris sororisque
                  fecit, ut porticum basilicamque Gai et Luci, item porticus Liuiae et Octauiae
                  theatrumque Marcelli. sed et ceteros principes uiros saepe hortatus est, ut pro
                  facultate quisque monimentis uel nouis uel refectis et excultis urbem adornarent.
               </p>
            </div>
            <div type="section" n="5">
               <p> multaque a multis tunc extructa sunt, sicut a Marcio Philippo aedes Herculis
                  Musarum, a L. Cornificio aedes Dianae, ab Asinio Pollione atrium Libertatis, a
                  Munatio Planco aedes Saturni, a Cornelio Balbo theatrum, a Statilio Tauro
                  amphitheatrum, a M. uero Agrippa complura et egregia.</p>
            </div>
         </div>
         <div type="chapter" n="30">

            <div type="section" n="1">
               <p>Spatium urbis in regiones uicosque diuisit instituitque, ut illas annui
                  magistratus sortito tuerentur, hos magistri e plebe cuiusque uiciniae lecti.
                  aduersus incendia excubias nocturnas uigilesque commentus est; ad coercendas
                  inundationes alueum Tiberis laxauit ac repurgauit completum olim ruderibus et
                  aedificiorum prolationibus coartatum. quo autem facilius undique urbs adiretur,
                  desumpta sibi Flaminia uia Arimino tenus munienda reliquas triumphalibus uiris ex
                  manubiali pecunia sternendas distribuit. </p>
            </div>
            <div type="section" n="2">
               <p>Aedes sacras uetustate conlapsas aut incendio absumptas refecit easque et ceteras
                  opulentissimis donis adornauit, ut qui in cellam Capitolini Iouis sedecim milia
                  pondo auri gemmasque ac margaritas quingenties sestertium una donatione
                  contulerit.</p>
            </div>
         </div>
         <div type="chapter" n="31">

            <div type="section" n="1">
               <p>postquam uero pontificatum maximum, quem numquam uiuo Lepido auferre sustinuerat,
                  mortuo demum suscepit, quidquid fatidicorum librorum Graeci Latinique generis
                  nullis uel parum idoneis auctoribus uulgo ferebatur, supra duo milia contracta
                  undique cremauit ac solos retinuit Sibyllinos, hos quoque dilectu habito;
                  condiditque duobus forulis auratis sub Palatini Apollinis basi. </p>
            </div>
            <div type="section" n="2">
               <p> annum a Diuo Iulio ordinatum, sed postea neglegentia conturbatum atque confusum,
                  rursus ad pristinam rationem redegit; in cuius ordinatione Sextilem mensem e suo
                  cognomine nuncupauit magis quam Septembrem quo erat natus, quod hoc sibi et primus
                  consulatus et insignes uictoriae optigissent. </p>
            </div>
            <div type="section" n="3">
               <p> sacerdotum et numerum et dignitatem sed et commoda auxit, praecipue Vesta lium
                  uirginum. cumque in demortuae locum aliam capi oporteret ambirentque multi ne
                  filias in sortem darent, adiurauit, si cuiusquam neptium suarum competeret aetas,
                  oblaturum se fuisse eam. </p>
            </div>
            <div type="section" n="4">
               <p> nonnulla etiam ex antiquis caerimonis paulatim abolita restituit, ut Salutis
                  augurium, Diale flamonium, sacrum Lupercale, ludos Saeculares et Compitalicios.
                  Lupercalibus uetuit currere inberbes, item Saecularibus ludis iuuenes utriusque
                  sexus prohibuit ullum nocturnum spectaculum frequentare nisi cum aliquo maiore
                  natu propinquorum. Compitales Lares ornari bis anno instituit uernis floribus et
                  aestiuis. </p>
            </div>
            <div type="section" n="5">
               <p>Proximum a dis immortalibus honorem memoriae ducum praestitit, qui imperium p. R.
                  ex minimo maximum reddidissent. itaque et opera cuiusque manentibus titulis
                  restituit et statuas omnium triumphali effigie in utraque fori sui porticu
                  dedicauit, professus e<del>s</del>t edicto: commentum id se, ut ad illorum <add>
                     <gap/>
                  </add> uelut ad exemplar et ipse, dum uiueret, et insequentium aetatium principes
                  exigerentur a ciuibus. Pompei quoque statuam contra theatri eius regiam marmoreo
                  Iano superposuit translatam e curia, in qua C. Caesar fuerat occisus.</p>
            </div>
         </div>
         <div type="chapter" n="32">

            <div type="section" n="1">
               <p>Pleraque pessimi exempli in perniciem publicam aut ex consuetudine licentiaque
                  bellorum ciuilium durauerant aut per pacem etiam extiterant. nam et grassatorum
                  plurimi palam se ferebant succincti ferro, quasi tuendi sui causa, et rapti per
                  agros uiatores sine discrimine liberi seruique ergastulis possessorum
                  supprimebantur, et plurimae factiones titulo collegi noui ad nullius non facinoris
                  societatem coibant. igitur grassaturas dispositis per oportuna loca stationibus
                  inhibuit, ergastula recognouit, collegia praeter antiqua et legitima dissoluit.
               </p>
            </div>
            <div type="section" n="2">
               <p> tabulas ueterum aerari debitorum, uel praecipuam calumniandi materiam,
                     ex<del>c</del>ussit; loca in urbe publica iuris ambigui possessoribus
                  adiudicauit; diuturnorum reorum et ex quorum sordibus nihil aliud quam uoluptas
                  inimicis quaereretur nomina aboleuit condicione proposita, ut si quem quis
                  repetere uellet, par periculum poenae subiret. ne quod autem maleficium negotiumue
                  inpunitate uel mora elaberetur, triginta amplius dies, qui honoraris ludis
                  occupabantur, actui rerum accommodauit. </p>
            </div>
            <div type="section" n="3">
               <p> ad tris iudicum decurias quartam addidit ex inferiore censu, quae ducenariorum
                  uocaretur iudicaretque de leuioribus summis. iudices a tricensimo aetatis anno
                  adlegit, id est quinquennio maturius quam solebant. ac plerisque iudicandi munus
                  detractantibus uix concessit, ut singulis decuriis per uices annua uacatio esset
                  et ut solitae agi Nouembri ac Decembri mense res omitterentur.</p>
            </div>
         </div>
         <div type="chapter" n="33">

            <div type="section" n="1">
               <p>ipse ius dixit assidue et in noctem nonnumquam, si parum corpore ualeret, lectica
                  pro tribunali collocata uel etiam domi cubans. dixit autem ius non diligentia modo
                  summa sed et lenitate, siquidem manifesti parricidii reum, ne culleo insueretur,
                  quod non nisi confessi adficiuntur hac poena, ita fertur interrogasse: 'certe
                  patrem tuum non occidisti?' </p>
            </div>
            <div type="section" n="2">
               <p> et cum de falso testamento ageretur omnesque signatores lege Cornelia tenerentur,
                  non tantum duas tabellas, damnatoriam et absolutoriam, simul cognoscentibus dedit,
                  sed tertiam quoque, qua ignosceretur iis, quos fraude ad signandum uel errore
                  inductos constitisset. </p>
            </div>
            <div type="section" n="3">
               <p> appellationes quotannis urbanorum quidem litigatorum praetori delegabat urbano,
                  at prouincialium consularibus uiris, quos singulos cuiusque prouinciae negotiis
                  praeposuisset.</p>
            </div>
         </div>
         <div type="chapter" n="34">

            <div type="section" n="1">
               <p>Leges retractauit et quasdam ex integro sanxit, ut sumptuariam et de adulteriis et
                  de pudicitia, de ambitu, de maritandis ordinibus. hanc cum aliquanto seuerius quam
                  ceteras emendasset, prae tumultu recusantium perferre non potuit nisi adempta
                  demum lenitaue parte poenarum et uacatione trienni data auctisque praemiis. </p>
            </div>
            <div type="section" n="2">
               <p> sic quoque abolitionem eius publico spectaculo pertinaciter postulante equite,
                  accitos Germanici liberos receptosque partim ad se partim in patris gremium
                  ostentauit, manu uultuque significans ne grauarentur imitari iuuenis exemplum.
                  cumque etiam inmaturitate sponsarum et matrimoniorum crebra mutatione uim legis
                  eludi sentiret, tempus sponsas habendi coartauit, diuortiis modum imposuit.</p>
            </div>
         </div>
         <div type="chapter" n="35">

            <div type="section" n="1">
               <p>Senatorum affluentem numerum deformi et incondita turba—erant enim super mille, et
                  quidam indignissimi et post necem Caesaris per gratiam et praemium adlecti, quos
                  orciuos uulgus uocabat—ad modum pristinum et splendorem redegit duabus
                  lectionibus: prima ipsorum arbitratu, quo uir uirum legit, secunda suo et
                  Agrippae; quo tempore existimatur lorica sub ueste munitus ferroque cinctus
                  praesedisse decem ualentissimis senatorii ordinis amicis sellam suam
                  circumstantibus. </p>
            </div>
            <div type="section" n="2">
               <p> Cordus Cremutius scribit ne admissum quidem tunc quemquam senatorum nisi solum et
                  praetemptato sinu. quosdam ad excusandi se uerecundiam compulit seruauitque etiam
                  excusantibus insigne uestis et spectandi in orchestra epulandique publice ius.
               </p>
            </div>
            <div type="section" n="3">
               <p> quo autem lecti probatique et religiosius et minore molestia senatoria munera
                  fungerentur, sanxit, ut prius quam consideret quisque ture ac mero supplicaret
                  apud aram eius dei, in cuius templo coiretur, et ne plus quam bis in mense
                  legitimus senatus ageretur, Kalendis et Idibus, neue Septembri Octobriue mense
                  ullos adesse alios necesse esset quam sorte ductos, per quorum numerum decreta
                  confici possent; sibique instituit consilia sortiri semenstria, cum quibus de
                  negotiis ad frequentem senatum referendis ante tractaret. </p>
            </div>
            <div type="section" n="4">
               <p> sententias de maiore negotio non more atque ordine sed prout libuisset
                  perrogabat, ut perinde quisque animum intenderet ac si censendum magis quam
                  adsentiendum esset.</p>
            </div>
         </div>
         <div type="chapter" n="36">

            <div type="section" n="1">
               <p>Auctor et aliarum rerum fuit, in quis: ne acta senatus publicarentur, ne
                  magistratus deposito honore statim in prouincias mitterentur, ut proconsulibus ad
                  mulos et tabernacula, quae publice locari solebant, certa pecunia constitueretur,
                  ut cura aerari a quaestoribus urbanis ad praetorios praetoresue transiret, ut
                  centumuiralem hastam quam quaesturam functi consuerant cogere decemuiri
                  cogerent.</p>
            </div>
         </div>
         <div type="chapter" n="37">

            <div type="section" n="1">
               <p>quoque plures partem administrandae rei p. caperent, noua officia excogitauit:
                  curam operum publicorum, uiarum, aquarum, aluei Tiberis, frumenti populo
                  diuidundi, praefecturam urbis, triumuiratum legendi senatus et alterum
                  recognoscendi turmas equitum, quotiensque opus esset. censores creari desitos
                  longo interuallo creauit. numerum praetorum auxit. exegit etiam, ut quotiens
                  consulatus sibi daretur, binos pro singulis collegas haberet, nec optinuit,
                  reclamantibus cunctis satis maiestatem eius imminui, quod honorem eum non solus
                  sed cum altero gereret.</p>
            </div>
         </div>
         <div type="chapter" n="38">

            <div type="section" n="1">
               <p>nec parcior in bellica uirtute honoranda, super triginta ducibus iustos triumphos
                  et aliquanto pluribus triumphalia ornamenta decernenda curauit. </p>
            </div>
            <div type="section" n="2">
               <p>Liberis senatorum, quo celerius rei p. assuescerent, protinus uirili toga latum
                  clauum induere et curiae interesse permisit militiamque auspicantibus non
                  tribunatum modo legionum, sed et praefecturas alarum dedit; ac ne qui expers
                  castrorum esset, binos plerumque laticlauios praeposuit singulis alis. </p>
            </div>
            <div type="section" n="3">
               <p>Equitum turmas frequenter recognouit, post longam intercapedinem reducto more
                  trauectionis. sed neque detrahi quemquam in trauehendo ab accusatore passus est,
                  quod fieri solebat, et senio uel aliqua corporis labe insignibus permisit,
                  praemisso in ordine equo, ad respondendum quotiens citarentur pedibus uenire; mox
                  reddendi equi gratiam fecit eis, qui maiores annorum quinque et triginta retinere
                  eum nollent;</p>
            </div>
         </div>
         <div type="chapter" n="39">

            <div type="section" n="1">
               <p>impetratisque a senatu decem adiutoribus unum quemque equitum rationem uitae
                  reddere coegit atque in exprobratis alios poena, alios ignominia notauit, plures
                  admonitione, sed uaria. lenissimum genus admonitionis fuit traditio coram
                  pugillarium, quos taciti et ibidem statim legerent; notauitque aliquos, quod
                  pecunias leuioribus usuris mutuati grauiore faenore collocassent.</p>
            </div>
         </div>
         <div type="chapter" n="40">

            <div type="section" n="1">
               <p>ac comitiis tribuniciis si deessent candidati senatores, ex equitibus R. creauit,
                  ita ut potestate transacta in utro uellent ordine manerent. cum autem plerique
                  equitum attrito bellis ciuilibus patrimonio spectare ludos e quattuordecim non
                  auderent metu poenae theatralis, pronuntiauit non teneri ea, quibus ipsis
                  parentibusue equester census umquam fuisset. </p>
            </div>
            <div type="section" n="2">
               <p>Populi recensum uicatim egit, ac ne plebs frumentationum causa frequentius ab
                  negotiis auocaretur, ter in annum quaternum mensium tesseras dare destinauit; sed
                  desideranti consuetudinem ueterem concessit rursus, ut sui cuiusque mensis
                  acciperet. comitiorum quoque pristinum ius reduxit ac multiplici poena coercito
                  ambitu, Fabianis et Scaptiensibus tribulibus suis die comitiorum, ne quid a
                  quoquam candidato desiderarent, singula milia nummum a se diuidebat. </p>
            </div>
            <div type="section" n="3">
               <p>Magni praeterea existimans sincerum atque ab omni colluuione peregrini ac seruilis
                  sanguinis incorruptum seruare populum, et ciuitates Romanas parcissime dedit et
                  manumittendi modum terminauit. Tiberio pro cliente Graeco petenti rescripsit, non
                  aliter se daturum, quam si praesens sibi persuasisset, quam iustas petendi causas
                  haberet; et Liuiae pro quodam tributario Gallo roganti ciuitatem negauit,
                  immunitatem optulit affirmans facilius se passurum fisco detrahi aliquid, quam
                  ciuitatis Romanae uulgari honorem. </p>
            </div>
            <div type="section" n="4">
               <p> seruos non contentus multis difficultatibus a libertate et multo pluribus a
                  libertate iusta remouisse, cum et de numero et de condicione ac differentia eorum,
                  qui manumitterentur, curiose cauisset, hoc quoque adiecit, ne uinctus umquam
                  tortusue quis ullo libertatis genere ciuitatem adipisceretur. </p>
            </div>
            <div type="section" n="5">
               <p>Etiam habitum uestitumque pristinum reducere studuit, ac uisa quondam pro contione
                  pullatorum turba indignabundus et clamitans: 'en</p>
               <l>Romanos, rerum dominos, gentemque togatam!' negotium aedilibus dedit, ne quem
                  posthac paterentur in foro circaue nisi positis lacernis togatum consistere.</l>
            </div>
         </div>
         <div type="chapter" n="41">

            <div type="section" n="1">
               <p>Liberalitatem omnibus ordinibus per occasiones frequenter exhibuit. nam et inuecta
                  urbi Alexandrino triumpho regia gaza tantam copiam nummariae rei effecit, ut
                  faenore deminuto plurimum agrorum pretiis accesserit, et postea, quotiens ex
                  damnatorum bonis pecunia superflueret, usum eius gratuitum iis, qui cauere in
                  duplum possent, ad certum tempus indulsit. senatorum censum ampliauit ac pro
                  octingentorum milium summa duodecies sestertium taxauit suppleuitque non
                  habentibus. </p>
            </div>
            <div type="section" n="2">
               <p> congiaria populo frequenter dedit, sed diuersae fere summae: modo quadringenos,
                  modo trecenos, nonnumquam ducenos quinquagenosque nummos; ac ne minores quidem
                  pueros praeteriit, quamuis non nisi ab undecimo aetatis anno accipere consuessent.
                  frumentum quoque in annonae difficultatibus saepe leuissimo, interdum nullo pretio
                  uiritim admensus est tesserasque nummarias duplicauit.</p>
            </div>
         </div>
         <div type="chapter" n="42">

            <div type="section" n="1">
               <p>sed ut salubrem magis quam ambitiosum principem scires, querentem de inopia et
                  caritate uini populum seuerissima coercuit uoce: satis prouisum a genero suo
                  Agrippa perductis pluribus aquis, ne homines sitirent. </p>
            </div>
            <div type="section" n="2">
               <p> eidem populo promissum quidem congiarium reposcenti bonae se fidei esse
                  respondit; non promissum autem flagitanti turpitudinem et impudentiam edicto
                  exprobrauit affirmauitque non daturum se quamuis dare destinaret. nec minore
                  grauitate atque constantia, cum proposito congiario multos manumissos insertosque
                  ciuium numero comperisset, negauit accepturos quibus promissum non esset,
                  ceterisque minus quam promiserat dedit, ut destinata summa sufficeret. </p>
            </div>
            <div type="section" n="3">
               <p> magna uero quondam sterilitate ac difficili remedio cum uenalicias et lanistarum
                  familias peregrinosque omnes exceptis medicis et praeceptoribus partimque
                  seruitiorum urbe expulisset, ut tandem annona conualuit, impetum se cepisse
                  scribit frumentationes publicas in perpetuum abolendi, quod earum fiducia cultura
                  agrorum cessaret: neque tamen perseuerasse, quia certum haberet posse per
                  ambitionem quandoque restitui. atque ita postha<del>n</del>c rem temperauit, ut
                  non minorem aratorum ac negotiantium quam populi rationem deduceret.</p>
            </div>
         </div>
         <div type="chapter" n="43">

            <div type="section" n="1">
               <p>Spectaculorum et assiduitate et uarietate et magnificentia omnes antecessit.
                  fecisse se ludos ait suo nomine quater, pro aliis magistratibus, qui aut abessent
                  aut non sufficerent, ter et uicies. fecitque nonnumquam etiam uicatim ac pluribus
                  scaenis per omnium linguarum histriones <add>
                     <gap/>
                  </add> non in foro modo, nec in amphitheatro, sed et in circo et in Saeptis, et
                  aliquando nihil praeter uenationem edidit; athletas quoque extructis in campo
                  Martio sedilibus ligneis; item nauale proelium circa Tiberim cauato solo, in quo
                  nunc Caesarum nemus est. quibus diebus custodes in urbe disposuit, ne raritate
                  remanentium grassatoribus obnoxia esset. </p>
            </div>
            <div type="section" n="2">
               <p> in circo aurigas cursoresque et confectores ferarum, et nonnumquam ex nobilissima
                  iuuentute, produxit. sed et Troiae lusum edidit frequentissime maiorum minorumque
                  puerorum, prisci decorique moris existimans clarae stirpis indolem sic notescere.
                  in hoc ludicro Nonium Asprenatem lapsu debilitatum aureo torque donauit passusque
                  est ipsum posterosque Torquati ferre cognomen. mox finem fecit talia edendi Asinio
                  Pollione oratore grauiter inuidioseque in curia questo Aesernini nepotis sui
                  casum, qui et ipse crus fregerat. </p>
            </div>
            <div type="section" n="3">
               <p>Ad scaenicas quoque et gladiatorias operas et equitibus Romanis aliquando usus
                  est, uerum prius quam senatus consulto interdiceretur. postea nihil sane
                  praeterquam adulescentulum Lycium honeste natum exhibuit, tantum ut ostenderet,
                  quod erat bipedali minor, librarum septemdecim ac uocis immensae. </p>
            </div>
            <div type="section" n="4">
               <p> quodam autem muneris die Parthorum obsides tunc primum missos per mediam harenam
                  ad spectaculum induxit superque se subsellio secundo collocauit. solebat etiam
                  citra spectaculorum dies, si quando quid inuisitatum dignumque cognitu aduectum
                  esset, id extra ordinem quolibet loco publicare, ut rhinocerotem apud Saepta,
                  tigrim in scaena, anguem quinquaginta cubitorum pro comitio. </p>
            </div>
            <div type="section" n="5">
               <p>Accidit uotiuis circensibus, ut correptus ualitudine lectica cubans tensas
                  deduceret; rursus commissione ludorum, quibus theatrum Marcelli dedicabat, euenit
                  ut laxatis sellae curulis compagibus caderet supinus. nepotum quoque suorum munere
                  cum consternatum ruinae metu populum retinere et confirmare nullo modo posset,
                  transiit e loco suo atque in ea parte consedit, quae suspecta maxime erat.</p>
            </div>
         </div>
         <div type="chapter" n="44">

            <div type="section" n="1">
               <p>Spectandi confusissimum ac solutissimum morem correxit ordinauitque motus iniuria
                  senatoris, quem Puteolis per celeberrimos ludos consessu frequenti nemo receperat.
                  facto igitur decreto patrum ut, quotiens quid spectaculi usquam publice ederetur,
                  primus subselliorum ordo uacaret senatoribus, Romae legatos liberarum sociarumque
                  gentium uetuit in orchestra sedere, cum quosdam etiam libertini generis mitti
                  deprendisset. </p>
            </div>
            <div type="section" n="2">
               <p> militem secreuit a populo. maritis e plebe proprios ordines assignauit,
                  praetextatis cuneum suum, et proximum paedagogis, sanxitque ne quis pullatorum
                  media cauea sederet. feminis ne gladiatores quidem, quos promiscue spectari
                  sollemne olim erat, nisi ex superiore loco spectare concessit. </p>
            </div>
            <div type="section" n="3">
               <p> solis uirginibus Vestalibus locum in theatro separatim et contra praetoris
                  tribunal dedit. athletarum uero spectaculo muliebre secus omne adeo summouit, ut
                  pontificalibus ludis pugilum par postulatum distulerit in insequentis diei
                  matutinum tempus edixeritque mulieres ante horam quintam uenire in theatrum non
                  placere.</p>
            </div>
         </div>
         <div type="chapter" n="45">

            <div type="section" n="1">
               <p>ipse circenses ex amicorum fere libertorumque cenaculis spectabat, interdum ex
                  puluinari et quidem cum coniuge ac liberis sedens. spectaculo plurimas horas,
                  aliquando totos dies aberat, petita uenia commendatisque qui suam uicem
                  praesidendo fungerentur. uerum quotiens adesset, nihil praeterea agebat, seu
                  uitandi rumoris causa, quo patrem Caesarem uulgo reprehensum commemorabat, quod
                  inter spectandum epistulis libellisque legendis aut rescribendis uacaret, seu
                  studio spectandi ac uoluptate, qua teneri se neque dissimulauit umquam et saepe
                  ingenue professus est. </p>
            </div>
            <div type="section" n="2">
               <p> itaque corollaria et praemia in alienis quoque muneribus ac ludis et crebra et
                  grandia de suo offerebat nullique Graeco certamini interfuit, quo non pro merito
                  quemque certantium honorarit. spectauit autem studiosissime pugiles et maxime
                  Latinos, non legitimos atque ordinarios modo, quos etiam committere cum Graecis
                  solebat, sed et cateruarios oppidanos inter angustias uicorum pugnantis temere ac
                  sine arte. </p>
            </div>
            <div type="section" n="3">
               <p> uniuersum denique genus operas aliquas publico spectaculo praebentium etiam cura
                  sua dignatus est: athletis et conseruauit priuilegia et ampliauit, gladiatores
                  sine missione edi prohibuit, coercitionem in histriones magistratibus omni tempore
                  et loco lege uetere permissam ademit praeterquam ludis et scaena. </p>
            </div>
            <div type="section" n="4">
               <p> nec tamen eo minus aut xysticorum certationes aut gladiatorum pugnas seuerissime
                  semper exegit. nam histrionum licentiam adeo compescuit, ut Stephanionem
                  togatarium, cui in puerilem habitum circumtonsam matronam ministrasse compererat,
                  per trina theatra uirgis caesum relegauerit, Hylan pantomimum querente praetore in
                  atrio domus suae nemine excluso flagellis uerberarit et Pyladen urbe atque Italia
                  summouerit, quod spectatorem, a quo exibilabatur, demonstrasset digito
                  conspicuumque fecisset.</p>
            </div>
         </div>
         <div type="chapter" n="46">

            <div type="section" n="1">
               <p>Ad hunc modum urbe urbanisque rebus administratis Italiam duodetriginta coloniarum
                  numero deductarum a se frequentauit operibusque ac uectigalibus publicis
                  plurifariam instruxit, etiam iure ac dignatione urbi quodam modo pro parte aliqua
                  adaequauit excogitato genere suffragiorum, quae de magistratibus urbicis
                  decuriones colonici in sua quisque colonia ferrent et sub die comitiorum obsignata
                  Romam mitterent. ac necubi aut honestorum deficeret copia aut multitudinis
                  suboles, equestrem militiam petentis etiam ex commendatione publica cuiusque
                  oppidi ordinabat, at iis, qui e plebe regiones sibi reuisenti filios filiasue
                  approbarent, singula nummorum milia pro singulis diuidebat.</p>
            </div>
         </div>
         <div type="chapter" n="47">

            <div type="section" n="1">
               <p>Prouincias ualidiores et quas annuis magistratuum imperiis regi nec facile nec
                  tutum erat, ipse suscepit, ceteras proconsulibus sortito permisit; et tamen
                  nonnullas commutauit interdum atque ex utroque genere plerasque saepius adiit.
                  urbium quasdam, foederatas sed ad exitium licentia praecipites, libertate
                  priuauit, alias aut aere alieno laborantis leuauit aut terrae motu subuersas denuo
                  condidit aut merita erga populum R. adlegantes Latinitate uel ciuitate donauit.
                  nec est, ut opinor, prouincia, excepta dum taxat Africa et Sardinia, quam non
                  adierit. in has fugato Sex. Pompeio traicere ex Sicilia apparantem continuae et
                  immodicae tempestates inhibuerunt nec mox occasio aut causa traiciendi fuit.</p>
            </div>
         </div>
         <div type="chapter" n="48">

            <div type="section" n="1">
               <p>Regnorum quibus belli iure potitus est, praeter pauca, aut isdem quibus ademerat
                  reddidit aut alienigenis contribuit. reges socios etiam inter semet ipsos
                  necessitudinibus mutuis iunxit, promptissimus affinitatis cuiusque atque amicitiae
                  conciliator et fautor; nec aliter uniuersos quam membra partisque imperii curae
                  habuit, rectorem quoque solitus apponere aetate paruis aut mente lapsis, donec
                  adolescerent aut resipiscerent; ac plurimorum liberos et educauit simul cum suis
                  et instituit.</p>
            </div>
         </div>
         <div type="chapter" n="49">

            <div type="section" n="1">
               <p>Ex militaribus copiis legiones et auxilia prouinciatim distribuit, classem Miseni
                  et alteram Rauennae ad tutelam Superi et Inferi maris conlocauit, ceterum numerum
                  partim in urbis partim in sui custodiam adlegit dimissa Calagurritanorum manu,
                  quam usque ad deuictum Antonium, item Germanorum, quam usque ad cladem Varianam
                  inter armigeros circa se habuerat. neque tamen umquam plures quam tres cohortes in
                  urbe esse passus est easque sine castris, reliquas in hiberna et aestiua circa
                  finitima oppida dimittere assuerat. </p>
            </div>
            <div type="section" n="2">
               <p> quidquid autem ubique militum esset, ad certam stipendiorum praemiorumque
                  formulam adstrinxit definitis pro gradu cuiusque et temporibus militiae et
                  commodis missionum, ne aut aetate aut inopia post missionem sollicitari ad res
                  nouas possent. utque perpetuo ac sine difficultate sumptus ad tuendos eos
                  prosequendosque suppeteret, aerarium militare cum uectigalibus nouis constituit.
               </p>
            </div>
            <div type="section" n="3">
               <p>Et quo celerius ac sub manum adnuntiari cognoscique posset, quid in prouincia
                  quaque gereretur, iuuenes primo modicis interuallis per militaris uias, dehinc
                  uehicula disposuit. commodius id uisum est, ut qui a loco idem perferunt litteras,
                  interrogari quoque, si quid res exigant, possint.</p>
            </div>
         </div>
         <div type="chapter" n="50">

            <div type="section" n="1">
               <p>in diplomatibus libellisque et epistulis signandis initio sphinge usus est, mox
                  imagine Magni Alexandri, nouissime sua, Dioscuridis manu scalpta, qua signare
                  insecuti quoque principes perseuerarunt. ad epistulas omnis horarum quoque momenta
                  nec diei modo sed et noctis, quibus datae significarentur, addebat.</p>
            </div>
         </div>
         <div type="chapter" n="51">

            <div type="section" n="1">
               <p>Clementiae ciuilitatisque eius multa et magna documenta sunt. ne enumerem, quot et
                  quos diuersarum partium uenia et incolumitate donatos principem etiam in ciuitate
                  locum tenere passus sit: Iunium Nouatum et Cassium Patauinum e plebe homines
                  alterum pecunia, alterum leui exilio punire satis habuit, cum ille Agrippae
                  iuuenis nomine asperrimam de se epistulam in uulgus edidisset, hic conuiuio pleno
                  proclamasset neque uotum sibi neque animum deesse confodiendi eum. </p>
            </div>
            <div type="section" n="2">
               <p> quadam uero cognitione, cum Aemilio Aeliano Cordubensi inter cetera crimina uel
                  maxime obiceretur quod male opinari de Caesare soleret, conuersus ad accusatorem
                  commotoque similis: 'uelim,' inquit, 'hoc mihi probes; faciam sciat Aelianus et me
                  linguam habere, plura enim de eo loquar'; nec quicquam ultra aut statim aut postea
                  inquisiit. </p>
            </div>
            <div type="section" n="3">
               <p> Tiberio quoque de eadem re, sed uiolentius apud se per epistulam conquerenti ita
                  rescripsit: 'aetati tuae, mi Tiberi, noli in hac re indulgere et nimium indignari
                  quemquam esse, qui de me male loquatur; satis est enim, si hoc habemus ne quis
                  nobis male facere possit.'</p>
            </div>
         </div>
         <div type="chapter" n="52">

            <div type="section" n="1">
               <p>Templa, quamuis sciret etiam proconsulibus decerni solere, in nulla tamen
                  prouincia nisi communi suo Romaeque nomine recepit. nam in urbe quidem
                  pertinacissime abstinuit hoc honore; atque etiam argenteas statuas olim sibi
                  positas conflauit omnis exque iis aureas cortinas Apollini Palatino dedicauit.</p>
               <p>Dictaturam magna ui offerente populo genu nixus deiecta ab umeris toga nudo
                  pectore deprecatus est.</p>
            </div>
         </div>
         <div type="chapter" n="53">

            <div type="section" n="1">
               <p>domini appellationem ut maledictum et obprobrium semper exhorruit. cum spectante
                  eo ludos pronuntiatum esset in mimo:</p>
               <l>o dominum aequum et bonum! et uniuersi quasi de ipso dictum exultantes
                  comprobassent, et statim manu uultuque indecoras adulationes repressit et
                  insequenti die grauissimo corripuit edicto; dominumque se posthac appellari ne a
                  liberis quidem aut nepotibus suis uel serio uel ioco passus est atque eius modi
                  blanditias etiam inter ipsos prohibuit. </l>
            </div>
            <div type="section" n="2">
               <l> non temere urbe oppidoue ullo egressus aut quoquam ingressus est nisi uespera aut
                  noctu, ne quem officii causa inquietaret. in consulatu pedibus fere, extra
                  consulatum saepe adoperta sella per publicum incessit. promiscuis salutationibus
                  admittebat et plebem, tanta comitate adeuntium desideria excipiens, ut quendam
                  ioco corripuerit, quod sic sibi libellum porrigere dubitaret, 'quasi elephanto
                  stipem'. </l>
            </div>
            <div type="section" n="3">
               <l> die senatus numquam patres nisi in curia salutauit et quidem sedentis ac
                  nominatim singulos nullo submonente; etiam discedens eodem modo sedentibus ualere
                  dicebat. officia cum multis mutuo exercuit, nec prius dies cuiusque sollemnes
                  frequentare desiit, quam grandior iam natu et in turba quondam sponsaliorum die
                  uexatus. Gallum Cerrinium senatorem minus sibi familiarem, sed captum repente
                  oculis et ob <add>id</add> inedia<del>m</del> mori destinantem praesens consolando
                  reuocauit ad uitam.</l>
            </div>
         </div>
         <div type="chapter" n="54">

            <div type="section" n="1">
               <p>In senatu uerba facienti dictum est: 'non intellexi,' et ab alio: 'contra dicerem
                  tibi, si locum haberem.' interdum ob immodicas disceptantium altercationes e curia
                  per iram se proripienti quidam ingesserunt licere oportere senatoribus de re p.
                  loqui. Antistius Labeo senatus lectione, cum uir uirum legeret, M. Lepidum hostem
                  olim eius et tunc exulantem legit interrogatusque ab eo an essent alii digniores,
                  suum quemque iudicium habere respondit. nec ideo libertas aut contumacia fraudi
                  cuiquam fuit.</p>
            </div>
         </div>
         <div type="chapter" n="55">

            <div type="section" n="1">
               <p>etiam sparsos de se in curia famosos libellos nec expauit et magna cura redarguit
                  ac ne requisitis quidem auctoribus id modo censuit, cognoscendum posthac de iis,
                  qui libellos aut carmina ad infamiam cuiuspiam sub alieno nomine edant.</p>
            </div>
         </div>
         <div type="chapter" n="56">

            <div type="section" n="1">
               <p>Iocis quoque quorundam inuidiosis aut petulantibus lacessitus contra dixit edicto.
                  et tamen ne de inhibenda testamentorum licentia quicquam constitueretur
                  intercessit. quotiens magistratuum comitiis interesset, tribus cum candidatis suis
                  circuibat supplicabatque more sollemni. ferebat et ipse suffragium in
                     tribu<del>s</del>, ut unus e populo. testem se in iudiciis et interrogari et
                  refelli aequissimo animo patiebatur. </p>
            </div>
            <div type="section" n="2">
               <p> forum angustius fecit non ausus extorquere possessoribus proximas domos. numquam
                  filios suos populo commendauit ut non adiceret: 'si merebuntur.' eisdem
                  praetextatis adhuc assurrectum ab uniuersis in theatro et a stantibus plausum
                  grauissime questus est. amicos ita magnos et potentes in ciuitate esse uoluit, ut
                  tamen pari iure essent quo ceteri legibusque iudiciariis aeque tenerentur. </p>
            </div>
            <div type="section" n="3">
               <p> cum Asprenas Nonius artius ei iunctus causam ueneficii accusante Cassio Seuero
                  diceret, consuluit senatum, quid officii sui putaret; cunctari enim se, ne si
                  superesset, eripere<del>t</del> legibus reum, sin deesset, destituere ac
                  praedamnare amicum existimaretur; et consentientibus uniuersis sedit in subselliis
                  per aliquot horas, uerum tacitus et ne laudatione quidem iudiciali data. </p>
            </div>
            <div type="section" n="4">
               <p> affuit et clientibus, sicut Scutario cuidam euocato quondam suo, qui postulabatur
                  iniuriarum. unum omnino e reorum numero ac ne eum quidem nisi precibus eripuit,
                  exorato coram iudicibus accusatore, Castricium, per quem de coniuratione Murenae
                  cognouerat.</p>
            </div>
         </div>
         <div type="chapter" n="57">

            <div type="section" n="1">
               <p>Pro quibus meritis quanto opere dilectus sit, facile est aestimare. omitto senatus
                  consulta, quia possunt uideri uel necessitate expressa uel uerecundia. equites R.
                  natalem eius sponte atque consensu biduo semper celebrarunt. omnes ordines in
                  lacum Curti quotannis ex uoto pro salute eius stipem iaciebant, item Kal. Ian.
                     stren<del>u</del>am in Capitolio etiam absenti, ex qua summa pretiosissima
                  deorum simulacra mercatus uicatim dedicabat, ut Apollinem Sandaliarium et Iouem
                  Tragoedum aliaque. </p>
            </div>
            <div type="section" n="2">
               <p> in restitutionem Palatinae domus incendio absumptae ueterani, decuriae, tribus
                  atque etiam singillatim e cetero genere hominum libentes ac pro facultate quisque
                  pecunias contulerunt, delibante tantum modo eo summarum aceruos neque ex quoquam
                  plus denario auferente. reuertentem ex prouincia non solum faustis ominibus, sed
                  et modulatis carminibus prosequebantur. obseruatum etiam est, ne quotiens
                  introiret urbem, supplicium de quoquam sumeretur.</p>
            </div>
         </div>
         <div type="chapter" n="58">

            <div type="section" n="1">
               <p>Patris patriae cognomen uniuersi repentino maximoque consensu detulerunt ei: prima
                  plebs legatione Antium missa; dein, quia non recipiebat, ineunti Romae spectacula
                  frequens et laureata; mox in curia senatus, neque decreto neque adclamatione, sed
                  per Valerium Messalam is mandantibus cunctis: </p>
            </div>
            <div type="section" n="2">
               <p> 'quod bonum,' inquit, 'faustumque sit tibi domuique tuae, Caesar Auguste! sic
                  enim nos perpetuam felicitatem rei p. et laeta huic precari existimamus: senatus
                  te consentiens cum populo R. consalutat patriae patrem.' cui lacrimans respondit
                  Augustus his uerbis—ipsa enim, sicut Messalae, posui—: 'compos factus uotorum
                  meorum, p. c., quid habeo aliud deos immortales precari, quam ut hunc consensum
                  uestrum ad ultimum finem uitae mihi perferre liceat?'</p>
            </div>
         </div>
         <div type="chapter" n="59">

            <div type="section" n="1">
               <p>Medico Antonio Musae, cuius opera ex ancipiti morbo conualuerat, statuam aere
                  conlato iuxta signum Aesculapi statuerunt. nonnulli patrum familiarum testamento
                  cauerunt, ut ab heredibus suis praelato titulo uictumae in Capitolium ducerentur
                  uotumque pro se solueretur, quod superstitem Augustum reliquissent. quaedam
                  Italiae ciuitates diem, quo primum ad se uenisset, initium anni fecerunt.
                  prouinciarum pleraeque super templa et aras ludos quoque quinquennales paene
                  oppidatim constituerunt.</p>
            </div>
         </div>
         <div type="chapter" n="60">

            <div type="section" n="1">
               <p>reges amici atque socii et singuli in suo quisque regno Caesareas urbes
                  condiderunt et cuncti simul aedem Iouis Olympii Athenis antiquitus incohatam
                  perficere communi sumptu destinauerunt Genioque eius dedicare; ac saepe regnis
                  relictis non Romae modo sed et prouincias peragranti cotidiana officia togati ac
                  sine regio insigni more clientium praestiterunt.</p>
            </div>
         </div>
         <div type="chapter" n="61">

            <div type="section" n="1">
               <p>Quoniam qualis in imperis ac magistratibus regendaque per terrarum orbem pace
                  belloque re p. fuerit, exposui, referam nunc interiorem ac familiarem eius uitam
                  quibusque moribus atque fortuna domi et inter suos egerit a iuuenta usque ad
                  supremum uitae diem. </p>
            </div>
            <div type="section" n="2">
               <p>Matrem amisit in primo consulatu, sororem Octauiam quinquagensimum et quartum
                  agens aetatis annum. utrique cum praecipua officia uiuae praestitisset, etiam
                  defunctae honores maximos tribuit.</p>
            </div>
         </div>
         <div type="chapter" n="62">

            <div type="section" n="1">
               <p>Sponsam habuerat adulescens P. Seruili Isaurici filiam, sed reconciliatus post
                  primam discordiam Antonio, expostulantibus utriusque militibus ut et necessitudine
                  aliqua iungerentur, priuignam eius Claudiam, Fuluiae ex P. Clodio filiam, duxit
                  uxorem uixdum nubilem ac simultate cum Fuluia socru orta dimisit intactam adhuc et
                  uirginem. </p>
            </div>
            <div type="section" n="2">
               <p> mox Scriboniam in matrimonium accepit nuptam ante duobus consularibus, ex altero
                  etiam matrem. cum hac quoque diuortium fecit, 'pertaesus,' ut scribit, 'morum
                  peruersitatem eius,' ac statim Liuiam Drusillam matrimonio Tiberi Neronis et
                  quidem praegnantem abduxit dilexitque et probauit unice ac perseueranter.</p>
            </div>
         </div>
         <div type="chapter" n="63">

            <div type="section" n="1">
               <p>Ex Scribonia Iuliam, ex Liuia nihil liberorum tulit, cum maxime cuperet. infans,
                  qui conceptus erat, immaturus est editus. Iuliam primum Marcello Octauiae sororis
                  suae filio tantum quod pueritiam egresso, deinde, ut is obiit, M. Agrippae nuptum
                  dedit exorata sorore, ut sibi genero cederet; nam tunc Agrippa alteram Marcellarum
                  habebat et ex ea liberos. </p>
            </div>
            <div type="section" n="2">
               <p> hoc quoque defuncto, multis ac diu, etiam ex equestri ordine, circumspectis
                  condicionibus, Tiberium priuignum suum elegit coegitque praegnantem uxorem et ex
                  qua iam pater erat dimittere. M. Antonius scribit primum eum Antonio filio suo
                  despondisse Iuliam, dein Cotisoni Getarum regi, quo tempore sibi quoque in uicem
                  filiam regis in matrimonium petisset.</p>
            </div>
         </div>
         <div type="chapter" n="64">

            <div type="section" n="1">
               <p>Nepotes ex Agrippa et Iulia tres habuit C. et L. et Agrippam, neptes duas Iuliam
                  et Agrippinam. Iuliam L. Paulo censoris filio, Agrippinam Germanico sororis suae
                  nepoti collocauit. Gaium et L. adoptauit domi per assem et libram emptos a patre
                  Agrippa tenerosque adhuc ad curam rei p. admouit et consules designatos circum
                  prouincias exercitusque dimisit. </p>
            </div>
            <div type="section" n="2">
               <p> filiam et neptes ita instituit, ut etiam lanificio assuefaceret uetaretque loqui
                  aut agere quicquam nisi propalam et quod in di<del>ut</del>urnos commentarios
                  referretur; extraneorum quidem coetu adeo prohibuit, ut L. Vinicio, claro
                  decoroque iuueni, scripserit quondam parum modeste fecisse eum, quod filiam suam
                  Baias salutatum uenisset. </p>
            </div>
            <div type="section" n="3">
               <p> nepotes et litteras et natare aliaque rudimenta per se plerumque docuit, ac nihil
                  aeque elaborauit quam ut imitarentur chirographum suum; neque cenauit una, nisi ut
                  in imo lecto assiderent, neque iter fecit, nisi ut uehiculo anteirent aut circa
                  adequitarent.</p>
            </div>
         </div>
         <div type="chapter" n="65">

            <div type="section" n="1">
               <p>sed laetum eum atque fidentem et subole et disciplina domus Fortuna destituit.
                  Iulias, filiam et neptem, omnibus probris contaminatas relegauit; C. et L. in
                  duodeuiginti mensium spatio amisit ambos, Gaio in Lycia, Lucio Massiliae
                  defunctis. tertium nepotem Agrippam simulque priuignum Tiberium adoptauit in foro
                  lege curiata; ex quibus Agrippam breui ob ingenium sordidum ac ferox abdicauit
                  seposuitque Surrentum. </p>
            </div>
            <div type="section" n="2">
               <p>Aliquanto autem patientius mortem quam dedecora suorum tulit. nam C. Lucique casu
                  non adeo fractus, de filia absens ac libello per quaestorem recitato notum senatui
                  fecit abstinuitque congressu hominum diu prae pudore, etiam de necanda
                  deliberauit. certe cum sub idem tempus una ex consciis liberta Phoebe suspendio
                  uitam finisset, maluisse se ait Phoebes patrem fuisse. </p>
            </div>
            <div type="section" n="3">
               <p> relegatae usum uini omnemque delicatiorem cultum ademit neque adiri a quoquam
                  libero seruo<del>q</del>ue nisi se consulto permisit, et ita ut certior fieret,
                  qua is aetate, qua statura, quo colore esset, etiam quibus corporis notis uel
                  cicatricibus. post quinquennium demum ex insula in continentem lenioribusque paulo
                  condicionibus transtulit eam. nam ut omnino reuocaret, exorari nullo modo potuit,
                  deprecanti saepe p. R. et pertinacius instanti tales filias talesque coniuges pro
                  contione inprecatus. </p>
            </div>
            <div type="section" n="4">
               <p> ex nepte Iulia post damnationem editum infantem adgnosci alique uetuit. Agrippam
                  nihilo tractabiliorem, immo in dies amentiorem in insulam transportauit saepsitque
                  insuper custodia militum. cauit etiam s.c. ut eodem loci in perpetuum
                  contineretur. atque ad omnem et eius et Iuliarum mentionem ingemiscens proclamare
                  etiam solebat:</p>
               <l>
                  <foreign lang="greek">αἴθʼ ὄφελον ἄγαμός τʼ ἔμεναι ἄγονός τʼ ἀπολέσθαι</foreign>
                  nec aliter eos appellare quam tris uomicas ac tria carcinomata sua.</l>
            </div>
         </div>
         <div type="chapter" n="66">

            <div type="section" n="1">
               <p>Amicitias neque facile admisit et constantissime retinuit, non tantum uirtutes ac
                  merita cuiusque digne prosecutus, sed uitia quoque et delicta, dum taxat modica,
                  perpessus. neque enim temere ex omni numero in amicitia eius afflicti reperientur
                  praeter Saluidienum Rufum, quem ad consulatum usque, et Cornelium Gallum, quem ad
                  praefecturam Aegypti, ex infima utrumque fortuna prouexerat. </p>
            </div>
            <div type="section" n="2">
               <p> quorum alterum res nouas molientem damnandum senatui tradidit, alteri ob ingratum
                  et maliuolum animum domo et prouinciis suis interdixit. sed Gallo quoque et
                  accusatorum denuntiationibus et senatus consultis ad necem conpulso laudauit
                  quidem pietatem tanto opere pro se indignantium, ceterum et inlacrimauit et uicem
                  suam conquestus est, quod sibi soli non liceret amicis, quatenus uellet, irasci.
               </p>
            </div>
            <div type="section" n="3">
               <p> reliqui potentia atque opibus ad finem uitae sui quisque ordinis principes
                  floruerunt, quanquam et offensis interuenientibus. desiderauit enim nonnumquam, ne
                  de pluribus referam, et M. Agrippae patientiam et Maecenatis taciturnitatem, cum
                  ille ex leui frigoris suspicione et quod Marcellus sibi anteferretur, Mytilenas se
                  relictis omnibus contulisset, <del>et</del> hic secretum de comperta Murenae
                  coniuratione uxori Terentiae prodidisset. </p>
            </div>
            <div type="section" n="4">
               <p>Exegit et ipse in uicem ab amicis beniuolentiam mutuam, tam a defunctis quam a
                  uiuis. nam quamuis minime appeteret hereditates, ut qui numquam ex ignoti
                  testamento capere quicquam sustinuerit, amicorum tamen suprema iudicia morosissime
                  pensitauit, neque dolore dissimulato, si parcius aut citra honorem uerborum, neque
                  gaudio, si grate pieque quis se prosecutus fuisset. legata uel partes hereditatium
                  a quibuscumque parentibus relicta sibi aut statim liberis eorum concedere aut, si
                  pupillari aetate essent, die uirilis togae uel nuptiarum cum incremento restituere
                  consueuerat.</p>
            </div>
         </div>
         <div type="chapter" n="67">

            <div type="section" n="1">
               <p>Patronus dominusque non minus seuerus quam facilis et clemens multos libertorum in
                  honore et usu maximo habuit, ut Licin<del>i</del>um et Celadum aliosque. Cosmum
                  seruum grauissime de se opinantem non ultra quam compedibus coercuit. Diomeden
                  dispensatorem, a quo simul ambulante incurrenti repente fero apro per metum
                  obiectus est, maluit timiditatis arguere quam noxae remque non minimi periculi,
                  quia tamen fraus aberat, in iocum uertit. </p>
            </div>
            <div type="section" n="2">
               <p> idem Polum ex acceptissimis libertis mori coegit compertum adulterare matronas;
                  Thallo a manu, quod pro epistula prodita denarios quingentos accepisset, crura ei
                  fregit; paedagogum ministrosque C. fili, per occasionem ualitudinis mortisque eius
                  superbe auareque in prouincia grassatos, oneratos graui pondere ceruicibus
                  praecipitauit in flumen.</p>
            </div>
         </div>
         <div type="chapter" n="68">

            <div type="section" n="1">
               <p>Prima iuuenta uariorum dedecorum infamiam subiit. Sextus Pompeius ut effeminatum
                  insectatus est; M. Antonius adoptionem auunculi stupro meritum; item L. Marci
                  frater, quasi pudicitiam delibatam a Caesare Aulo etiam Hirtio in Hispania
                  trecentis milibus nummum substrauerit solitusque sit crura suburere nuce ardenti,
                  quo mollior pilus surgeret. sed et populus quondam uniuersus ludorum die et
                  accepit in contumeliam eius et adsensu maximo conprobauit uersum in scaena
                  pronuntiatum de gallo Matris deum tympanizante:</p>
               <l>uidesne, ut cinaedus orbem digito temperat?</l>
            </div>
         </div>
         <div type="chapter" n="69">

            <div type="section" n="1">
               <p>adulteria quidem exercuisse ne amici quidem negant, excusantes sane non libidine,
                  sed ratione commissa, quo facilius consilia aduersariorum per cuiusque mulieres
                  exquireret. M. Antonius super festinatas Liuiae nuptias obiecit et feminam
                  consularem e triclinio uiri coram in cubiculum abductam, rursus in conuiuium
                  rubentibus auriculis incomptiore capillo reductam; dimissam Scriboniam, quia
                  liberius doluisset nimiam potentiam paelicis; condiciones quaesitas per amicos,
                  qui matres familias et adultas aetate uirgines denudarent atque perspicerent,
                  tamquam Toranio mangone uendente. </p>
            </div>
            <div type="section" n="2">
               <p> scribit etiam ad ipsum haec familiariter adhuc necdum plane inimicus aut hostis:
                  'quid te mutauit? quod reginam ineo? uxor mea est. nunc coepi an abhinc annos
                  nouem? tu deinde solam Drusillam inis? ita ualeas, uti tu, hanc epistulam cum
                  leges, non inieris Tertullam aut Terentillam aut Rufillam aut Saluiam Titiseniam
                  aut omnes. an refert, ubi et in qua arrigas?'</p>
            </div>
         </div>
         <div type="chapter" n="70">

            <div type="section" n="1">
               <p>Cena quoque eius secretior in fabulis fuit, quae uulgo <foreign lang="greek">δωδεκάθεος</foreign> uocabatur; in qua deorum dearumque habitu discubuisse
                  conuiuas et ipsum pro Apolline ornatum non Antoni modo epistulae singulorum nomina
                  amarissime enumerantis exprobrant, sed et sine auctore notissimi uersus:</p>
               <l>cum primum istorum conduxit mensa choragum,</l>
               <l>sexque deos uidit Mallia sexque deas,</l>
               <l>impia dum Phoebi Caesar mendacia ludit,</l>
               <l>dum noua diuorum cenat adulteria:</l>
               <l>omnia se a terris tunc numina declinarunt,</l>
               <l>fugit et auratos Iuppiter ipse thronos. </l>
            </div>
            <div type="section" n="2">
               <l> auxit cenae rumorem summa tunc in ciuitate penuria ac fames, adclamatumque est
                  postridie: omne frumentum deos comedisse et Caesarem esse plane Apollinem, sed
                  Tortorem, quo cognomine is deus quadam in parte urbis colebatur. notatus est et ut
                  pretiosae supellectilis Corinthiorumque praecupidus et aleae indulgens. nam et
                  proscriptionis tempore ad statuam eius ascriptum est:</l>
               <l>pater argentarius, ego Corinthiarius, cum existimaretur quosdam propter uasa
                  Corinthia inter proscriptos curasse referendos; et deinde bello Siciliensi
                  epigramma uulgatum est:</l>
               <l>postquam bis classe uictus naues perdidit,</l>
               <l>aliquando ut uincat, ludit assidue aleam.</l>
            </div>
         </div>
         <div type="chapter" n="71">

            <div type="section" n="1">
               <p>ex quibus siue criminibus siue maledictis infamiam impudicitiae facillime
                  refutauit et praesentis et posterae uitae castitate; item lautitiarum inuidiam,
                  cum et Alexandria capta nihil sibi praeter unum murrinum calicem ex instrumento
                  regio retinuerit et mox uasa aurea assiduissimi usus conflauerit omnia. circa
                  libidines haesit, postea quoque, ut ferunt, ad uitiandas uirgines promptior, quae
                  sibi undique etiam ab uxore conquirerentur. aleae rumorem nullo modo expauit
                  lusitque simpliciter et palam oblectamenti causa etiam senex ac praeterquam
                  Decembri mense aliis quoque festis et profestis diebus. </p>
            </div>
            <div type="section" n="2">
               <p> nec id dubium est. autographa quadam epistula: 'cenaui,' ait, 'mi Tiberi, cum
                  isdem; accesserunt conuiuae Vinicius et Silius pater. inter cenam lusimus
                  geronticos et heri et hodie; talis enim iactatis, ut quisque canem aut senionem
                  miserat, in singulos talos singulos denarios in medium conferebat, quos tollebat
                  uniuersos, qui Venerem iecerat.' </p>
            </div>
            <div type="section" n="3">
               <p> et rursus aliis litteris: 'nos, mi Tiberi, Quinquatrus satis iucunde egimus;
                  lusimus enim per omnis dies forumque aleatorum calfecimus. frater tuus magnis
                  clamoribus rem gessit; ad summam tamen perdidit non multum, sed ex magnis
                  detrimentis praeter spem paulatim retractum est. ego perdidi uiginti milia nummum
                  meo nomine, sed cum effuse in lusu liberalis fuissem, ut soleo plerumque. nam si
                  quas manus remisi cuique exegissem aut retinuissem quod cuique donaui, uicissem
                  uel quinquaginta milia. sed hoc malo; benignitas enim mea me ad caelestem gloriam
                  efferet.' scribit ad filiam: </p>
            </div>
            <div type="section" n="4">
               <p> 'misi tibi denarios ducentos quinquaginta, quos singulis conuiuis dederam, si
                  uellent inter se inter cenam uel talis uel par impar ludere.'</p>
            </div>
         </div>
         <div type="chapter" n="72">

            <div type="section" n="1">
               <p>In ceteris partibus uitae continentissimum constat ac sine suspicione ullius
                  uitii. habitauit primo iuxta Romanum forum supra Scalas anularias, in domo quae
                  Calui oratoris fuerat; postea in Palatio, sed nihilo minus aedibus modicis
                  Hortensianis, et neque laxitate neque cultu conspicuis, ut in quibus porticus
                  breues essent Albanarum columnarum et sine marmore ullo aut insigni pauimento
                  conclauia. ac per annos amplius quadraginta eodem cubiculo hieme et aestate
                  mansit, quamuis parum salubrem ualitudini suae urbem hieme experiretur assidueque
                  in urbe hiemaret. </p>
            </div>
            <div type="section" n="2">
               <p> si quando quid secreto aut sine interpellatione agere proposuisset, erat illi
                  locus in edito singularis, quem Syracusas et technyphion uocabat: huc transibat
                  aut in alicuius libertorum suburbanum; aeger autem in domo Maecenatis cubabat. ex
                  secessibus praecipue frequentauit maritima insulasque Campaniae aut proxima urbi
                  oppida, Lanuuium, Praeneste, Tibur, ubi etiam in porticibus Herculis templi
                  persaepe ius dixit. </p>
            </div>
            <div type="section" n="3">
               <p> ampla et operosa praetoria grauabatur. et neptis quidem suae Iuliae, profuse ab
                  ea extructa, etiam diruit ad solum, sua uero quamuis modica non tam statuarum
                  tabularumque pictarum ornatu quam xystis et nemoribus excoluit rebusque uetustate
                  ac raritate notabilibus, qualia sunt Capreis immanium beluarum ferarumque membra
                  praegrandia, quae dicuntur gigantum ossa, et arma heroum.</p>
            </div>
         </div>
         <div type="chapter" n="73">

            <div type="section" n="1">
               <p>instrumenti eius et supellectilis parsimonia apparet etiam nunc residuis lectis
                  atque mensis, quorum pleraque uix priuatae elegantiae sint. ne toro quidem
                  cubuisse aiunt nisi humili et modice instrato. ueste non temere alia quam
                  domestica usus est, ab sorore et uxore et filia neptibusque confecta; togis neque
                  restrictis neque fusis, clauo nec lato nec angusto, calciamentis altiusculis, ut
                  procerior quam erat uideretur. et forensia autem et calceos numquam non intra
                  cubiculum habuit ad subitos repentinosque casus parata.</p>
            </div>
         </div>
         <div type="chapter" n="74">

            <div type="section" n="1">
               <p>Conuiuabatur assidue nec umquam nisi recta, non sine magno ordinum hominumque
                  dilectu. Valerius Messala tradit, neminem umquam libertinorum adhibitum ab eo
                  cenae excepto Mena, sed asserto in ingenuitatem post proditam Sexti Pompei
                  classem. ipse scribit, inuitasse se quondam, in cuius uilla maneret, qui
                  speculator suus olim fuisset. conuiuia nonnumquam et serius inibat et maturius
                  relinquebat, cum conuiuae et cenare inciperent, prius quam ille discumberet, et
                  permanerent digresso eo. cenam ternis ferculis aut cum abundantissime senis
                  praebebat, ut non nimio sumptu, ita summa comitate. nam et ad communionem sermonis
                  tacentis uel summissim fabulantis prouocabat, et aut acroamata et histriones aut
                  etiam triuiales ex circo ludios interponebat ac frequentius aretalogos.</p>
            </div>
         </div>
         <div type="chapter" n="75">

            <div type="section" n="1">
               <p>Festos et sollemnes dies profusissime, nonnumquam tantum ioculariter celebrabat.
                  Saturnalibus, et si quando alias libuisset, modo munera diuidebat, uestem et aurum
                  et argentum, modo nummos omnis notae, etiam ueteres regios ac peregrinos, interdum
                  nihil praeter cilicia et spongias et rutabula et forpices atque alia id genus
                  titulis obscuris et ambiguis. solebat et inaequalissimarum rerum sortes et auersas
                  tabularum picturas in conuiuio uenditare incertoque casu spem mercantium uel
                  frustrari uel explere, ita ut per singulos lectos licitatio fieret et seu iactura
                  seu lucrum communicaretur.</p>
            </div>
         </div>
         <div type="chapter" n="76">

            <div type="section" n="1">
               <p>cibi—nam ne haec quidem omiserim—minimi erat atque uulgaris fere. secundarium
                  panem et pisciculos minutos et caseum bibulum manu pressum et ficos uirides
                  biferas maxime appetebat; uescebaturque et ante cenam quocumque tempore et loco,
                  quo stomachus desiderasset. uerba ipsius ex epistulis sunt: 'nos in essedo panem
                  et palmulas gustauimus.' </p>
            </div>
            <div type="section" n="2">
               <p> et iterum: 'dum lectica ex regia domum redeo, panis unciam cum paucis acinis uuae
                  duracinae comedi.' et rursus: 'ne Iudaeus quidem, mi Tiberi, tam diligenter
                  sabbatis ieiunium seruat quam ego hodie seruaui, qui in balineo demum post horam
                  primam noctis duas buccas manducaui prius quam ungui inciperem.' ex hac
                  inobseruantia nonnumquam uel ante initum uel post dimissum conuiuium solus
                  cenitabat, cum pleno conuiuio nihil tangeret.</p>
            </div>
         </div>
         <div type="chapter" n="77">

            <div type="section" n="1">
               <p>uini quoque natura parcissimus erat. non amplius ter bibere eum solitum super
                  cenam in castris apud Mutinam, Cornelius Nepos tradit. postea quotiens largissime
                  se inuitaret, senos sextantes non excessit, aut si excessisset, reiciebat. et
                  maxime delectatus est Raetico neque temere interdiu bibit. pro potione sumebat
                  perfusum aqua frigida panem aut cucumeris frustum uel lactuculae thyrsum aut
                  recens aridumue pomum suci uinosioris.</p>
            </div>
         </div>
         <div type="chapter" n="78">

            <div type="section" n="1">
               <p>Post cibum meridianum, ita ut uestitus calciatusque erat, retectis pedibus
                  paulisper conquiescebat opposita ad oculos manu. a cena in lecticulam se
                  lucubratoriam recipiebat; ibi, donec residua diurni actus aut omnia aut ex maxima
                  parte conficeret, ad multam noctem permanebat. in lectum inde transgressus non
                  amplius cum plurimum quam septem horas dormiebat, ac ne eas quidem continuas, sed
                  ut in illo temporis spatio ter aut quater expergisceretur. </p>
            </div>
            <div type="section" n="2">
               <p> si interruptum somnum reciperare, ut euenit, non posset, lectoribus aut
                  fabulatoribus arcessitis resumebat producebatque ultra primam saepe lucem. nec in
                  tenebris uigilauit umquam nisi assidente aliquo. matutina uigilia offendebatur; ac
                  si uel officii uel sacri causa maturius uigilandum esset, ne id contra commodum
                  faceret, in proximo cuiuscumque domesticorum cenaculo manebat. sic quoque saepe
                  indigens somni, et dum per uicos deportaretur et deposita lectica inter aliquas
                  moras condormiebat.</p>
            </div>
         </div>
         <div type="chapter" n="79">

            <div type="section" n="1">
               <p>Forma fuit eximia et per omnes aetatis gradus uenustissima, quamquam et omnis
                  lenocinii neglegens; in capite comendo tam incuriosus, ut raptim compluribus simul
                  tonsoribus operam daret ac modo tonderet modo raderet barbam eoque ipso tempore
                  aut legeret aliquid aut etiam scriberet. uultu erat uel in sermone uel tacitus
                  adeo tranquillo serenoque, ut quidam e primoribus Galliarum confessus sit inter
                  suos, eo se inhibitum ac remollitum, quo minus, ut destinarat, in transitu Alpium
                  per simulationem conloquii propius admissus in praecipitium propelleret. </p>
            </div>
            <div type="section" n="2">
               <p> oculos habuit claros ac nitidos, quibus etiam existimari uolebat inesse quiddam
                  diuini uigoris, gaudebatque, si qui sibi acrius contuenti quasi ad fulgorem solis
                  uultum summitteret; sed in senecta sinistro minus uidit; dentes raros et exiguos
                  et scabros; capillum leuiter inflexum et subflauum; supercilia coniuncta;
                  mediocres aures; nasum et a summo eminentiorem et ab imo deductiorem; colorem
                  inter aquilum candidumque; staturam breuem,—quam tamen Iulius Marathus libertus
                  †etiam memoriam eius quinque pedum et dodrantis fuisse tradit—, sed quae
                  commoditate et aequitate membrorum occuleretur, ut non nisi ex comparatione
                  astantis alicuius procerioris intellegi posset.</p>
            </div>
         </div>
         <div type="chapter" n="80">

            <div type="section" n="1">
               <p>Corpore traditur maculoso dispersis per pectus atque aluum genetiuis notis in
                  modum et ordinem ac numerum stellarum caelestis ursae, sed et callis quibusdam ex
                  prurigine corporis adsiduoque et uehementi strigilis usu plurifariam concretis ad
                  impetiginis formam. coxendice et femore et crure sinistro non perinde ualebat, ut
                  saepe etiam inclaudicaret; sed remedio harenarum atque harundinum confirmabatur.
                  dextrae quoque manus digitum salutarem tam imbecillum interdum sentiebat, ut
                  torpentem contractumque frigore uix cornei circuli supplemento scripturae
                  admoueret. questus est et de uesica, cuius dolore calculis demum per urinam
                  eiectis leuabatur.</p>
            </div>
         </div>
         <div type="chapter" n="81">

            <div type="section" n="1">
               <p>Graues et periculosas ualitudines per omnem uitam aliquot expertus est; praecipue
                  Cantabria domita, cum etiam destillationibus iocinere uitiato ad desperationem
                  redactus contrariam et ancipitem rationem medendi necessario subiit: quia calida
                  fomenta non proderant, frigidis curari coactus auctore Antonio Musa. </p>
            </div>
            <div type="section" n="2">
               <p>Quasdam et anniuersarias ac tempore certo recurrentes experiebatur; nam sub
                  natalem suum plerumque languebat; et initio ueris praecordiorum inflatione
                  temptabatur, austrinis autem tempestatibus grauedine. quare quassato corpore neque
                  frigora neque aestus facile tolerabat.</p>
            </div>
         </div>
         <div type="chapter" n="82">

            <div type="section" n="1">
               <p>hieme quaternis cum pingui toga tunicis et subucula et thorace laneo et
                  feminalibus et tibialibus muniebatur, aestate apertis cubiculi foribus ac saepe in
                  peristylo saliente aqua atque etiam uentilante aliquo cubabat. solis uero ne
                  hiberni quidem patiens, domi quoque non nisi petasatus sub diuo spatiabatur.
                  itinera lectica et noctibus fere eaque lenta ac minuta faciebat, ut Praeneste uel
                  Tibur biduo procederet; ac si quo peruenire mari posset, potius nauigabat. </p>
            </div>
            <div type="section" n="2">
               <p> uerum tantam infirmitatem magna cura tuebatur, in primis lauandi raritate;
                  unguebatur enim saepius aut sudabat ad flammam, deinde perfundebatur egelida aqua
                  uel sole multo tepefacta. at quotiens neruorum causa marinis Albulisque calidis
                  utendum esset, contentus hoc erat ut insidens ligneo solio, quod ipse Hispanico
                  uerbo duretam uocabat, manus ac pedes alternis iactaret.</p>
            </div>
         </div>
         <div type="chapter" n="83">

            <div type="section" n="1">
               <p>Exercitationes campestres equorum et armorum statim post ciuilia bella omisit et
                  ad pilam primo folliculumque transiit, mox nihil aliud quam uectabatur et
                  deambulabat, ita ut in extremis spatiis subsultim decurreret †sestertio uel
                  lodicula inuolutus. animi laxandi causa modo piscabatur hamo, modo talis aut
                  ocellatis nucibusque ludebat cum pueris minutis, quos facie et garrulitate
                  amabilis undique conquirebat, praecipue Mauros et Syros. nam pumilos atque
                  distortos et omnis generis eiusdem ut ludibria naturae malique ominis
                  abhorrebat.</p>
            </div>
         </div>
         <div type="chapter" n="84">

            <div type="section" n="1">
               <p>Eloquentiam studiaque liberalia ab aetate prima et cupide et laboriosissime
                  exercuit. Mutinensi bello in tanta mole rerum et legisse et scripsisse et
                  declamasse cotidie traditur. nam deinceps neque in senatu neque apud populum neque
                  apud milites locutus est umquam nisi meditata et composita oratione, quamuis non
                  deficeretur ad subita extemporali facultate. </p>
            </div>
            <div type="section" n="2">
               <p> ac ne periculum memoriae adiret aut in ediscendo tempus absumeret, instituit
                  recitare omnia. sermones quoque cum singulis atque etiam cum Liuia sua grauiores
                  non nisi scriptos et e libello habebat, ne plus minusue loqueretur ex tempore.
                  pronuntiabat dulci et proprio quodam oris sono dabatque assidue phonasco operam;
                  sed nonnumquam infirmatis faucibus praeconis uoce ad populum contionatus est.</p>
            </div>
         </div>
         <div type="chapter" n="85">

            <div type="section" n="1">
               <p>Multa uarii generis prosa oratione composuit, ex quibus nonnulla in coetu
                  familiarium uelut in auditorio recitauit, sicut 'rescripta Bruto de Catone,' quae
                  uolumina cum iam senior ex magna parte legisset, fatigatus Tiberio tradidit
                  perlegenda; item 'hortationes ad philosophiam,' et aliqua 'de uita sua,' quam
                  tredecim libris Cantabrico tenus bello nec ultra exposuit. </p>
            </div>
            <div type="section" n="2">
               <p> poetica summatim attigit. unus liber extat scriptus ab eo hexametris uersibus,
                  cuius et argumentum et titulus est 'Sicilia'; extat alter aeque modicus
                  'epigrammatum,' quae fere tempore balinei meditabatur. nam tragoediam magno impetu
                  exorsus, non succedenti stilo, aboleuit quaerentibusque amicis, quidnam Aiax
                  ageret, respondit Aiacem suum in spongiam incubuisse.</p>
            </div>
         </div>
         <div type="chapter" n="86">

            <div type="section" n="1">
               <p>Genus eloquendi secutus est elegans et temperatum uitatis sententiarum ineptiis
                  atque concinnitate et 'reconditorum uerborum,' ut ipse dicit, 'fetoribus';
                  praecipuamque curam duxit sensum animi quam apertissime exprimere. quod quo
                  facilius efficeret aut necubi lectorem uel auditorem obturbaret ac moraretur,
                  neque praepositiones urbibus addere neque coniunctiones saepius iterare dubitauit,
                  quae detractae afferunt aliquid obscuritatis, etsi gratiam augent. </p>
            </div>
            <div type="section" n="2">
               <p> cacozelos et antiquarios, ut diuerso genere uitiosos, pari fastidio spreuit
                  exagitabatque nonnumquam; in primis Maecenatem suum, cuius 'myrobrechis,' ut ait,
                  'cincinnos' usque quaque persequitur et imitando per iocum irridet. sed nec
                  Tiberio parcit et exoletas interdum et reconditas uoces aucupanti. M. quidem
                  Antonium ut insanum increpat, quasi ea scribentem, quae mirentur potius homines
                  quam intellegant; deinde ludens malum et inconstans in eligendo genere dicendi
                  ingenium eius, addit haec: </p>
            </div>
            <div type="section" n="3">
               <p> 'tuque dubitas, Cimberne Annius an Veranius Flaccus imitandi sint tibi, ita ut
                  uerbis, quae Crispus Sallustius excerpsit ex Originibus Catonis, utaris? an potius
                  Asiaticorum oratorum inani<del>bu</del>s sententiis uerborum uolubilitas in
                  nostrum sermonem transferenda?' et quadam epistula Agrippinae neptis ingenium
                  conlaudans: 'sed opus est,' inquit, 'dare te operam, ne moleste scribas et
                  loquaris.'</p>
            </div>
         </div>
         <div type="chapter" n="87">

            <div type="section" n="1">
               <p>Cotidiano sermone quaedam frequentius et notabiliter usurpasse eum, litterae
                  ipsius autographae ostentant, in quibus identidem, cum aliquos numquam soluturos
                  significare uult, 'ad K(a)l(endas) Graecas soluturos' ait; et cum hortatur ferenda
                  esse praesentia, qualiacumque sint: 'contenti simus hoc Catone'; et ad exprimendam
                  festinatae rei uelocitatem: 'celerius quam asparagi cocuntur.' </p>
            </div>
            <div type="section" n="2">
               <p> ponit assidue et pro stulto 'baceolum apud pullum pulleiaceum' et pro cerrito
                  'uacerrosum' et 'uapide' se habere pro male et 'betizare' pro languere, quod uulgo
                  'lachanizare' dicitur; item 'simus' pro sumus et 'domos' genetiuo casu singulari
                  pro domuos. nec umquam aliter haec duo, ne quis mendam magis quam consuetudinem
                  putet. </p>
            </div>
            <div type="section" n="3">
               <p>Notaui et in chirographo eius illa praecipue: non diuidit uerba nec ab extrema
                  parte uersuum abundantis litteras in alterum transfert, sed ibidem statim subicit
                  circumducitque.</p>
            </div>
         </div>
         <div type="chapter" n="88">

            <div type="section" n="1">
               <p>orthographiam, id est formulam rationemque scribendi a grammaticis institutam, non
                  adeo custodi<del>i</del>t ac uidetur eorum potius sequi opinionem, qui perinde
                  scribendum ac loquamur existiment. nam quod saepe non litteras modo sed syllabas
                  aut permutat aut praeterit, communis hominum error est. nec ego id notarem, nisi
                  mihi mirum uideretur tradidisse aliquos, legato eum consulari successorem dedisse
                  ut rudi et indocto, cuius manu 'ixi' pro ipsi scriptum animaduerterit. quotiens
                  autem per notas scribit, B pro A, C pro B ac deinceps eadem ratione sequentis
                  litteras ponit; pro X autem duplex A.</p>
            </div>
         </div>
         <div type="chapter" n="89">

            <div type="section" n="1">
               <p>Ne Graecarum quidem disciplinarum leuiore studio tenebatur. in quibus et ipsis
                  praestabat largiter magistro dicendi usus Apollodoro Pergameno, quem iam grandem
                  natu Apolloniam quoque secum ab urbe iuuenis adhuc eduxerat, deinde eruditione
                  etiam uaria repletus <del>s</del>per Arei philosophi filiorumque eius Dionysi et
                  Nicanoris contubernium; non tamen ut aut loqueretur expedite aut componere aliquid
                  auderet; nam et si quid res exigeret, Latine formabat uertendumque alii dabat. sed
                  plane poematum quoque non imperitus, delectabatur etiam comoedia ueteri et saepe
                  eam exhibuit spectaculis publicis. </p>
            </div>
            <div type="section" n="2">
               <p> In euoluendis utriusque linguae auctoribus nihil aeque sectabatur, quam praecepta
                  et exempla publice uel priuatim salubria, eaque ad uerbum excerpta aut ad
                  domesticos aut ad exercituum prouinciarumque rectores aut ad urbis magistratus
                  plerumque mittebat, prout quique monitione indigerent. etiam libros totos et
                  senatui recitauit et populo notos per edictum saepe fecit, ut orationes Q. Metelli
                  'de prole augenda' et Rutili 'de modo aedificiorum,' quo magis persuaderet
                  utramque rem non a se primo animaduersam, sed antiquis iam tunc curae fuisse. </p>
            </div>
            <div type="section" n="3">
               <p>Ingenia saeculi sui omnibus modis fouit. recitantis et benigne et patienter
                  audiit, nec tantum carmina et historias, sed et orationes et dialogos. componi
                  tamen aliquid de se nisi et serio et a praestantissimis offendebatur, admonebatque
                  praetores ne paterentur nomen suum commissionibus obsolefieri.</p>
            </div>
         </div>
         <div type="chapter" n="90">

            <div type="section" n="1">
               <p>Circa religiones talem accepimus. tonitrua et fulgura paulo infirmius
                  expauescebat, ut semper et ubique pellem uituli marini circumferret pro remedio
                  atque ad omnem maioris tempestatis suspicionem in abditum et concamaratum locum se
                  reciperet, consternatus olim per nocturnum iter transcursu fulguris, ut
                  praediximus.</p>
            </div>
         </div>
         <div type="chapter" n="91">

            <div type="section" n="1">
               <p>Somnia neque sua neque aliena de se neglegebat. Philippensi acie quamuis
                  statuisset non egredi tabernaculo propter ualitudinem, egressus est tamen amici
                  somnio monitus; cessitque res prospere, quando captis castris lectica eius, quasi
                  ibi cubans remansisset, concursu hostium confossa atque lacerata est. ipse per
                  omne uer plurima et formidulosissima et uana et irrita uidebat, reliquo tempore
                  rariora et minus uana. </p>
            </div>
            <div type="section" n="2">
               <p> cum dedicatam in Capitolio aedem Tonanti Ioui assidue frequentaret, somniauit
                  queri Capitolinum Iouem cultores sibi abduci seque respondisse Tonantem pro
                  ianitore ei appositum; ideoque mox tintinnabulis fastigium aedis redimiit, quod ea
                  fere ianuis dependebant. ex nocturno uisu etiam stipem quotannis die certo
                  emendicabat a populo cauam manum asses porrigentibus praebens.</p>
            </div>
         </div>
         <div type="chapter" n="92">

            <div type="section" n="1">
               <p>Auspicia et omina quaedam pro certissimis obseruabat: si mane sibi calceus
                  perperam ac sinister pro dextro induceretur, ut dirum; si terra mariue ingrediente
                  se longinquam profectionem forte rorasset, ut laetum maturique et prosperi
                  reditus. sed et ostentis praecipue mouebatur. enatam inter iuncturas lapidum ante
                  domum suam palmam in conpluuium deorum Penatium transtulit, utque coalesceret
                  magno opere curauit. </p>
            </div>
            <div type="section" n="2">
               <p> apud insulam Capreas ueterrimae ilicis demissos iam ad terram languentisque ramos
                  conualuisse aduentu suo, adeo laetatus est, ut eas cum re p. Neapolitanorum
                  permutauerit Aenaria data. obseruabat et dies quosdam, ne aut postridie nundinas
                  quoquam proficisceretur aut Nonis quicquam rei seriae incoharet; nihil in hoc
                  quidem aliud deuitans, ut ad Tiberium scribit, quam <foreign lang="greek">δυσφημίαν</foreign> nominis.</p>
            </div>
         </div>
         <div type="chapter" n="93">

            <div type="section" n="1">
               <p>Peregrinarum caerimoniarum sicut ueteres ac praeceptas reuerentissime coluit, ita
                  ceteras contemptui habuit. namque Athenis initiatus, cum postea Romae pro
                  tribunali de priuilegio sacerdotum Atticae Cereris cognosceret et quaedam
                  secretiora proponerentur, dimisso consilio et corona circumstantium solus audiit
                  disceptantes. at contra non modo in peragranda Aegypto paulo deflectere ad
                  uisendum Apin supersedit, sed et Gaium nepotem, quod Iudaeam praeteruehens apud
                     Hierosolyma<del>m</del> non supplicasset, conlaudauit.</p>
            </div>
         </div>
         <div type="chapter" n="94">

            <div type="section" n="1">
               <p>Et quoniam ad haec uentum est, non ab re fuerit subtexere, quae ei prius quam
                  nasceretur et ipso natali die ac deinceps euenerint, quibus futura magnitudo eius
                  et perpetua felicitas sperari animaduertique posset. </p>
            </div>
            <div type="section" n="2">
               <p>Velitris antiquitus tacta de caelo parte muri responsum est eius oppidi ciuem
                  quandoque rerum potiturum; qua fiducia Veliterni et tunc statim et postea saepius
                  paene ad exitium sui cum populo R. belligerauerant; sero tandem documentis
                  apparuit ostentum illud Augusti potentiam portendisse. </p>
            </div>
            <div type="section" n="3">
               <p>Auctor est Iulius Marathus, ante paucos quam nasceretur menses prodigium Romae
                  factum publice, quo denuntiabatur, regem p(opulo) R(omano) naturam parturire;
                  senatum exterritum censuisse, ne quis illo anno genitus educaretur; eos qui
                  grauidas uxores haberent, quod ad se quisque spem traheret, curasse ne senatus
                  consultum ad aerarium deferretur. </p>
            </div>
            <div type="section" n="4">
               <p>In Asclepiadis Mendetis Theologumenon libris lego, Atiam, cum ad sollemne
                  Apollinis sacrum media nocte uenisset, posita in templo lectica, dum ceterae
                  matronae dormirent, obdormisse; draconem repente irrepsisse ad eam pauloque post
                  egressum; illam expergefactam quasi a concubitu mariti purificasse se; et statim
                  in corpore eius extitisse maculam uelut picti draconis nec potuisse umquam exigi,
                  adeo ut mox publicis balineis perpetuo abstinuerit; Augustum natum mense decimo et
                  ob hoc Apollinis filium existimatum. eadem Atia, prius quam pareret, somniauit
                  intestina sua ferri ad sidera explicarique per omnem terrarum et caeli ambitum.
                  somniauit et pater Octauius utero Atiae iubar solis exortum. </p>
            </div>
            <div type="section" n="5">
               <p>Quo natus est die, cum de Catilinae coniuratione ageretur in curia et Octauius ob
                  uxoris puerperium serius affuisset, nota ac uulgata res est P. Nigidium comperta
                  morae causa, ut horam quoque partus acceperit, affirmasse dominum terrarum orbi
                  natum. Octauio postea, cum per secreta Thraciae exercitum duceret, in Liberi
                  patris luco barbara caerimonia de filio consulenti, idem affirmatum est a
                  sacerdotibus, quod infuso super altaria mero tantum flammae emicuisset, ut
                  supergressa fastigium templi ad caelum usque ferretur, unique omnino Magno
                  Alexandro apud easdem aras sacrificanti simile prouenisset ostentum. </p>
            </div>
            <div type="section" n="6">
               <p> atque etiam sequenti statim nocte uidere uisus est filium mortali specie
                  ampliorem, cum fulmine et sceptro exuuiisque Iouis Optimi Maximi ac radiata
                  corona, super laureatum currum, bis senis equis candore eximio trahentibus. infans
                  adhuc, ut scriptum apud C. Drusum extat, repositus uespere in cunas a nutricula
                  loco plano, postera luce non comparuit diuque quaesitus tandem in altissima turri
                  repertus est iacens contra solis exortum. </p>
            </div>
            <div type="section" n="7">
               <p>Cum primum fari coepisset, in auito suburbano obstrepentis forte ranas silere
                  iussit, atque ex eo negantur ibi ranae coaxare. ad quartum lapidem Campanae uiae
                  in nemore prandenti ex inprouiso aquila panem ei e manu rapuit et, cum altissime
                  euolasset, rursus ex inprouiso leniter delapsa reddidit. </p>
            </div>
            <div type="section" n="8">
               <p>Q. Catulus post dedicatum Capitolium duabus continuis noctibus somniauit: prima,
                  Iouem Optimum Maximum e praetextatis compluribus circum aram ludentibus unum
                  secreuisse atque in eius sinum signum rei p. quod manu gestaret reposuisse; at
                  insequenti, animaduertisse se in gremio Capitolini Iouis eundem puerum, quem cum
                  detrahi iussisset, prohibitum monitu dei, tamquam is ad tutelam rei p. educaretur;
                  ac die proximo obuium sibi Augustum, cum incognitum alias haberet, non sine
                  admiratione contuitus simillimum dixit puero, de quo somniasset. quidam prius
                  somnium Catuli aliter exponunt, quasi Iuppiter compluribus praetextatis tutorem a
                  se poscentibus unum ex eis demonstrasset, ad quem omnia desideria sua referrent,
                  eiusque osculum delibatum digitis ad os suum rettulisset. </p>
            </div>
            <div type="section" n="9">
               <p>M. Cicero C. Caesarem in Capitolium prosecutus somnium pristinae noctis
                  familiaribus forte narrabat: puerum facie liberali demissum e caelo catena aurea
                  ad fores Capitoli constitisse eique Iouem flagellum tradidisse; deinde repente
                  Augusto uiso, quem ignotum plerisque adhuc auunculus Caesar ad sacrificandum
                  acciuerat, affirmauit ipsum esse, cuius imago secundum quietem sibi obuersata sit.
               </p>
            </div>
            <div type="section" n="10">
               <p>Sumenti uirilem togam tunica lati claui resuta ex utraque parte ad pedes decidit.
                  fuerunt qui interpretarentur, non aliud significare, quam ut is ordo cuius insigne
                  id esset quandoque ei subiceretur. </p>
            </div>
            <div type="section" n="11">
               <p>Apud Mundam Diuus Iulius castris locum capiens cum siluam caederet, arborem palmae
                  repertam conseruari ut omen uictoriae iussit; ex ea continuo enata suboles adeo in
                  paucis diebus adoleuit, ut non aequiperaret modo matricem, uerum et obtegeret
                  frequentareturque columbarum nidis, quamuis id auium genus duram et asperam
                  frondem maxime uitet. illo et praecipue ostento motum Caesarem ferunt, ne quem
                  alium sibi succedere quam sororis nepotem uellet. </p>
            </div>
            <div type="section" n="12">
               <p>In secessu Apolloniae Theogenis mathematici pergulam comite Agrippa ascenderat;
                  cum Agrippae, qui prior consulebat, magna et paene incredibilia praedicerentur,
                  reticere ipse genituram suam nec uelle edere perseuerabat, metu ac pudore ne minor
                  inueniretur. qua tamen post multas adhortationes uix et cunctanter edita exiliuit
                  Theogenes adorauitque eum. tantam mox fiduciam fati Augustus habuit, ut thema suum
                  uulgauerit nummumque argenteum nota sideris Capricorni, quo natus est,
                  percusserit.</p>
            </div>
         </div>
         <div type="chapter" n="95">

            <div type="section" n="1">
               <p>Post necem Caesaris reuerso ab Apollonia et ingrediente eo urbem repente liquido
                  ac puro sereno circulus ad speciem caelestis arcus orbem solis ambiit ac subinde
                  Iuliae Caesaris filiae monimentum fulmine ictum est. primo autem consulatu et
                  augurium capienti duodecim se uultures ut Romulo ostenderunt et immolanti omnium
                  uictimarum iocinera replicata intrinsecus ab ima fibra paruerunt, nemine peritorum
                  aliter coiectante quam laeta per haec et magna portendi.</p>
            </div>
         </div>
         <div type="chapter" n="96">

            <div type="section" n="1">
               <p>Quin et bellorum omnium euentus ante praesensit. contractis ad Bononiam
                  triumuirorum copiis aquila tentorio eius supersedens duos coruos hinc et inde
                  infestantis afflixit et ad terram dedit, notante omni exercitu futuram quandoque
                  inter collegas discordiam talem qualis secuta est, atque exitum praesagiente. <add>
                     <gap/>
                  </add> Philippos Thessalus quidam de futura uictoria nuntiauit auctore Diuo
                  Caesare, cuius sibi species itinere auio occurrisset. </p>
            </div>
            <div type="section" n="2">
               <p>Circa Perusiam sacrificio non litanti cum augeri hostias imperasset ac subita
                  eruptione hostes omnem rei diuinae apparatum abstulissent, constitit inter
                  haruspices, quae periculosa et aduersa sacrificanti denuntiata essent, cuncta in
                  ipsos recasura qui exta haberent; neque aliter euenit. pridie quam Siciliensem
                  pugnam classe committeret, deambulanti in litore piscis e mari exiliuit et ad
                  pedes iacuit. apud Actium descendenti in aciem asellus cum asinario occurrit:
                  homini Eutychus, bestiae Nicon erat nomen; utriusque simulacrum aeneum uictor
                  posuit in templo, in quod castrorum suorum locum uertit.</p>
            </div>
         </div>
         <div type="chapter" n="97">

            <div type="section" n="1">
               <p>Mors quoque eius, de qua dehinc dicam, diuinitasque post mortem euidentissimis
                  ostentis praecognita est. cum lustrum in campo Martio magna populi frequentia
                  conderet, aquila eum saepius circumuolauit transgressaque in uicinam aedem super
                  nomen Agrippae ad primam litteram sedit; quo animaduerso uota, quae in proximum
                  lustrum suscipi mos est, collegam suum Tiberium nuncupare iussit: nam se, quanquam
                  conscriptis paratisque iam tabulis, negauit suscepturum quae non esset soluturus.
               </p>
            </div>
            <div type="section" n="2">
               <p> sub idem tempus ictu fulminis ex inscriptione statuae eius prima nominis littera
                  effluxit; responsum est, centum solos dies posthac uicturum, quem numerum C
                  littera notaret, futurumque ut inter deos referretur, quod aesar, id est reliqua
                  pars e Caesaris nomine, Etrusca lingua deus uocaretur. </p>
            </div>
            <div type="section" n="3">
               <p>Tiberium igitur in Illyricum dimissurus et Beneuentum usque prosecuturus, cum
                  interpellatores aliis atque aliis causis in iure dicendo detinerent, exclamauit,
                  quod et ipsum mox inter omina relatum est: non, si omnia morarentur, amplius se
                  posthac Romae futurum; atque itinere incohato Asturam perrexit et inde praeter
                  consuetudinem de nocte ad occasionem aurae euectus causam ualitudinis contraxit ex
                  profluuio alui.</p>
            </div>
         </div>
         <div type="chapter" n="98">

            <div type="section" n="1">
               <p>tunc Campaniae ora proximisque insulis circuitis Caprearum quoque secessui
                  quadriduum impendit remississimo ad otium et ad omnem comitatem animo. </p>
            </div>
            <div type="section" n="2">
               <p>Forte Puteolanum sinum praeteruehenti uectores nautaeque de naui Alexandrina, quae
                  tantum quod appulerat, candidati coronatique et tura libantes fausta omina et
                  eximias laudes congesserant: per illum se uiuere, per illum nauigare, libertate
                  atque fortunis per illum frui. qua re admodum exhilaratus quadragenos aureos
                  comitibus diuisit iusque iurandum et cautionem exegit a singulis, non alio datam
                  summam quam in emptionem Alexandrinarum mercium absumpturos. </p>
            </div>
            <div type="section" n="3">
               <p> sed et ceteros continuos dies inter uaria munuscula togas insuper ac pallia
                  distribuit, lege proposita ut Romani Graeco, Graeci Romano habitu et sermone
                  uterentur. spectauit assidue exercentes ephebos, quorum aliqua adhuc copia ex
                  uetere instituto Capreis erat; isdem etiam epulum in conspectu suo praebuit
                  permissa, immo exacta iocandi licentia diripiendique pomorum et obsoniorum
                  rerumque <add>
                     <gap/>
                  </add> missilia. nullo denique genere hilaritatis abstinuit. </p>
            </div>
            <div type="section" n="4">
               <p>Vicinam Capreis insulam Apragopolim appellabat a desidia secedentium illuc e
                  comitatu suo. sed ex dilectis unum, Masgaban nomine, quasi conditorem insulae
                     <foreign lang="greek">κτίστην</foreign> uocare consueuerat. huius Masgabae ante
                  annum defuncti tumulum cum e triclinio animaduertisset magna turba multisque
                  luminibus frequentari, uersum compositum ex tempore clare pronuntiauit:</p>
               <l>
                  <foreign lang="greek">κτίστου δὲ τύμβον εἰσορῶ πυρούμενον·</foreign> conuersusque
                  ad Thrasyllum Tiberi comitem contra accubantem et ignarum rei interrogauit,
                  cuiusnam poetae putaret esse; quo haesitante subiecit alium:</l>
               <l>
                  <foreign lang="greek">ὁρᾷς φάεσσι Μασγάβαν τιμώμενον;</foreign> ac de hoc quoque
                  consuluit. cum ille nihil aliud responderet quam, cuiuscumque essent optimos esse,
                  cachinnum sustulit atque in iocos effusus est. </l>
            </div>
            <div type="section" n="5">
               <l> mox Neapolim traiecit quanquam etiam tum infirmis intestinis morbo uariante;
                  tamen et quinquennale certamen gymnicum honori suo institutum perspectauit et cum
                  Tiberio ad destinatum locum contendit. sed in redeundo adgrauata ualitudine tandem
                  Nolae succubuit reuocatumque ex itinere Tiberium diu secreto sermone detinuit
                  neque post ulli maiori negotio animum accommodauit.</l>
            </div>
         </div>
         <div type="chapter" n="99">

            <div type="section" n="1">
               <p>Supremo die identidem exquirens, an iam de se tumultus foris esset, petito speculo
                  capillum sibi comi ac malas labantes corrigi praecepit et admissos amicos
                  percontatus, ecquid iis uideretur mi<del>ni</del>mum uitae commode transegisse,
                  adiecit et clausulam:</p>
               <l>
                  <foreign lang="greek">ἐπεὶ δὲ πάνυ καλῶς πέπαισται, δότε κρότον</foreign>
               </l>
               <l>
                  <foreign lang="greek">καὶ πάντες ἡμᾶς μετὰ χαρᾶς προπέμψατε.</foreign> omnibus
                  deinde dimissis, dum aduenientes ab urbe de Drusi filia aegra interrogat, repente
                  in osculis Liuiae et in hac uoce defecit: 'Liuia, nostri coniugii memor uiue, ac
                  uale!' sortitus exitum facilem et qualem semper optauerat. </l>
            </div>
            <div type="section" n="2">
               <l> nam fere quotiens audisset cito ac nullo cruciatu defunctum quempiam, sibi et
                  suis <foreign lang="greek">εὐθανασίαν</foreign> similem—hoc enim et uerbo uti
                  solebat —precabatur. unum omnino ante efflatam animam signum alienatae mentis
                  ostendit, quod subito pauefactus a quadraginta se iuuenibus abripi questus est. id
                  quoque magis praesagium quam mentis deminutio fuit, siquidem totidem milites
                  praetoriani extulerunt eum in publicum.</l>
            </div>
         </div>
         <div type="chapter" n="100">

            <div type="section" n="1">
               <p>obiit in cubiculo eodem, quo pater Octauius, duobus Sextis, Pompeio et Appuleio,
                  cons. XIIII. Kal. Septemb. hora diei nona, septuagesimo et sexto aetatis anno,
                  diebus V et XXX minus. </p>
            </div>
            <div type="section" n="2">
               <p>Corpus decuriones municipiorum et coloniarum a Nola Bouillas usque deportarunt
                  noctibus propter anni tempus, cum interdiu in basilica cuiusque oppidi uel in
                  aedium sacrarum maxima reponeretur. a Bouillis equester ordo suscepit urbique
                  intulit atque in uestibulo domus conlocauit. senatus et in funere ornando et in
                  memoria honoranda eo studio certatim progressus est, ut inter alia complura
                  censuerint quidam, funus triumphali porta ducendum, praecedente Victoria quae est
                  in curia, canentibus neniam principum liberis utriusque sexus; alii, exequiarum
                  die ponendos anulos aureos ferreosque sumendos; nonnulli, ossa legenda per
                  sacerdotes summorum collegiorum. </p>
            </div>
            <div type="section" n="3">
               <p> fuit et qui suaderet, appellationem mensis Augusti in Septembrem transferendam,
                  quod hoc genitus Augustus, illo defunctus esset; alius, ut omne tempus a primo die
                  natali ad exitum eius saeculum Augustum appellaretur et ita in fastos referretur.
                  uerum adhibito honoribus modo bifariam laudatus est: pro aede Diui Iuli a Tiberio
                  et pro rostris ueteribus a Druso Tiberi filio, ac senatorum umeris delatus in
                  Campum crematusque. </p>
            </div>
            <div type="section" n="4">
               <p> nec defuit uir praetorius, qui se effigiem cremati euntem in caelum uidisse
                  iuraret. reliquias legerunt primores equestris ordinis tunicati et discincti
                  pedibusque nudis ac Mausoleo condiderunt. id opus inter Flaminiam uiam ripamque
                  Tiberis sexto suo consulatu extruxerat circumiectasque siluas et ambulationes in
                  usum populi iam tum publicarat.</p>
            </div>
         </div>
         <div type="chapter" n="101">

            <div type="section" n="1">
               <p>Testamentum L. Planco C. Silio cons. III. Non. Apriles, ante annum et quattuor
                  menses quam decederet, factum ab eo ac duobus codicibus partim ipsius partim
                  libertorum Polybi et Hilarionis manu scriptum depositumque apud se uirgines
                  Vestales cum tribus signatis aeque uoluminibus protulerunt. quae omnia in senatu
                  aperta atque recitata sunt. </p>
            </div>
            <div type="section" n="2">
               <p> heredes instituit primos: Tiberium ex parte dimidia et sextante, Liuiam ex parte
                  tertia, quos et ferre nomen suum iussit; secundos: Drusum Tiberi filium ex
                  triente, ex partibus reliquis Germanicum liberosque eius tres sexus uirilis;
                  tertio gradu propinquos amicosque compluris. legauit populo R. quadringenties,
                  tribubus tricies quinquies sestertium, praetorianis militibus singula milia
                  nummorum, cohortibus urbanis quingenos, legionaris trecenos nummos; quam summam
                  repraesentari iussit, nam et confiscatam semper repositamque habuerat. </p>
            </div>
            <div type="section" n="3">
               <p> reliqua legata uarie dedit perduxitque quaedam ad uicena sestertia, quibus
                  soluendis annuum diem finiit, excusata rei familiaris mediocritate nec plus
                  peruenturum ad heredes suos quam milies et quingenties professus, quamuis uiginti
                  proximis annis quaterdecies milies ex testamentis amicorum percepisset, quod paene
                  omne cum duobus paternis patrimoniis ceterisque hereditatibus in rem p.
                  absumpsisset. Iulias filiam neptemque, si quid iis accidisset, uetuit sepulcro suo
                  inferri. </p>
            </div>
            <div type="section" n="4">
               <p> tribus uoluminibus, uno mandata de funere suo complexus est, altero indicem rerum
                  a se gestarum, quem uellet incidi in aeneis tabulis, quae ante Mausoleum
                  statuerentur, tertio breuiarium totius imperii, quantum militum sub signis ubique
                  esset, quantum pecuniae in aerario et fiscis et uectigaliorum residuis. adiecit et
                  libertorum seruorumque nomina, a quibus ratio exigi posset. <milestone n="3" unit="Book"/>
               </p>
            </div>
         </div>
      </body>
   </text>
</TEI>
